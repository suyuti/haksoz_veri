{
  "id": "86845f41-f81d-4519-87e9-ae869f6be698",
  "title": "Şemdinli Serencamı: Dokunma Yanarsın!",
  "author": "Mehmet Ali Aslan",
  "year": "2008",
  "issue": "Sayı: 202 - Ocak 2008",
  "url": "https://www.haksozhaber.net/okul/semdinli-serencami-dokunma-yanarsin-5416yy.htm",
  "content": "Hatırlanacağı üzere Hakkari'nin Şemdinli ilçesinde PKK hükümlüsü Seferi Yılmaz'a ait Umut Kitabevi'ne, 9 Kasım 2005'te atılan parça tesirli bombanın patlamasıyla 1 kişi hayatını kaybetmiş, 6 kişi de yaralanmıştı. Olay sırasında çevrede bulunanlar bombalama eyleminin faillerinin kaçmalarına müsaade etmemiş ve astsubaylar Ali Kaya ve Özcan İldeniz ile PKK itirafçısı Veysel Ateş tutuklanmışlardı.\nŞimdinin Genelkurmay Başkanı, dönemin Kara Kuvvetleri Komutanı olan Org. Yaşar Büyükanıt'ın astsubay Ali Kaya hakkında \"Tanırım, iyi çocuktur!\" demesiyle yargı üzerine düşen askeri gölge Şemdinli davasına dokunan herkesi yakmaya başladı.\nİlk kurban Van Cumhuriyet Savcısı Ferhat Sarıkaya oldu. Sarıkaya'nın hazırladığı 100 sayfalık iddianamede, Hakkari İl Jandarma Komutanı Erhan Kubat'ın Ali Kaya ve Özcan İldeniz'i Yüksekova ve Şemdinli ilçelerini kapsayan bölgede bulunan örgüt mensupları hakkında bilgi elde etmek, istihbari ve operasyonel faaliyetlerde bulunmak amacıyla görevlendirdiği de bildiriliyordu. Ne var ki asıl \"bağışlanamaz\" suçu ise Büyükanıt'a dokunmakla işlemişti. Savcı Sarıkaya'nın hazırladığı iddianamede Org. Büyükanıt'ın da ismine yer vermesi neticesinde kopan gürültüler üzerine Adalet Bakanlığı'nın görevlendirdiği müfettişler tarafından hakkında jet bir soruşturma yürütüldü ve 28 Mart 2006 tarihli raporda disiplin cezası ile cezalandırılması istendi. Son kararı verecek olan HSYK'ya göre ise Sarıkaya'nın suçu çok daha vahimdi. 20 Nisan 2006 tarihinde HSYK (Hakimler ve Savcılar Yüksek Kurulu) kararıyla meslekten ihraç edildi.\nBütün müdahalelere rağmen Van 3. Ağır Mahkemesi hızlı bir yargılama yürüttü ve 19 Haziran 2006'da görülen 4. duruşmada tutuklu sanıklar hakkında, \"adam öldürmek, çete kurmak ve adam öldürmeye teşebbüs\" suçlarından 39 yıl, 5 ay, 10'ar gün hapis cezası verdi.\nAncak sanık avukatlarının, Van 3. Ağır Ceza Mahkemesi'nin kararına itirazı üzerine temyiz incelemesini 16 Mayıs 2007'de tamamlayan Yargıtay 9. Ceza Dairesi, sanıklar hakkındaki kararın, usul yönünden bozulmasını ve mahkemenin davaya bakmakla yükümlü olmadığını kararlaştırdı. Bu karara kısmen uyan Van 3. Ağır Ceza Mahkemesi, dosyayı askeri savcılığa göndermeyerek davayı yeniden görmeye devam etti.\n\"Adalet\"in kılıcı yine gecikmedi ve Adalet Bakanlığı, Şemdinli davasının askeri mahkemede görülmesi yönündeki Yargıtay kararına uymadıkları gerekçesiyle, Van 3. Ağır Ceza Mahkemesi üyeleri hakkında soruşturma açtı. Soruşturmayla yetinilmeyip apar topar mahkeme üyelerinin görev yerleri değiştirildi. Van 3. Ağır Ceza Mahkemesi Başkanı İlhan Kaya, HSYK kararıyla Bakırköy'e düz hakim olarak sürgün edildi. Sanık astsubaylara verilen 39'ar yıllık hapis cezasını az bulan ve sanıklara çete yerine \"ülke birliğini bozmaya yönelik eylemlerde bulunmak\" suçundan müebbet ağır hapis istemiyle ceza verilmesini talep eden Sinan Sivri ise Adana Hakimliği'ne gönderildi. Şemdinli iddianamesini işleme koyan Van Başsavcı Vekili İbrahim Özer de Sakarya'da düz savcı yapıldı.\nDava, 13 Haziran 2007'de yeniden Van 3. Ağır Ceza Mahkemesi'nde görülmeye başlandı. 14 Eylül 2007'de görülen davada, yeni mahkeme heyeti Yargıtay'ın kararını bir memur edasıyla yerine getirerek görevsizlik kararı verdi ve dosyayı askeri mahkemeye gönderdi. Böylece \"iyi çocuklar\"ı tahliye ettirmede son derece kararlı davrananlar için umut ışığı belirmeye başladı. İyi çocukların babası Büyükanıt, bir sözüyle çocuklarına nasıl sahip çıktığını ve \"bağımsız\" olduğu söylenen yargının nasıl terbiye edildiğini gözler önüne serdi.\nVe dava \"emin eller\"de…\nYargıtay 9. Ceza Dairesi tarafından sivil mahkemeden alınan Şemdinli davası artık askeri mahkemede devam edecekti. Ve beklenen oldu! Van Jandarma Asayiş Kolordu Komutanlığı Askeri Mahkemesi'nde 13 Aralık 2007 tarihinde başlayan davanın daha ilk duruşmasında, müdahil avukatların görevsizlik kararı verilmesi yönündeki talebi reddedildi ve sanıkların tümü tahliye edildi. Askeri mahkeme heyeti, sanıkların delilleri karartma ihtimali ve kaçma şüphelerinin bulunmaması, TSK'da görevli olmaları sebebiyle tutuksuz yargılanmalarına karar verdi. Duruşma, 14 Mart 2008 tarihine ertelendi.",
  "crawled_at": "2025-06-02T10:26:33.995943"
}