{
  "id": "069fd8ba-3229-48d1-b4b1-a72f9d8fabe0",
  "title": "AK-DER: Ayrımcılığa Karşı Kadın Hakları Derneği",
  "author": "Haksöz",
  "year": "1999",
  "issue": "Sayı: 96 - Mart 1999",
  "url": "https://www.haksozhaber.net/okul/ak-der-ayrimciliga-karsi-kadin-haklari-dernegi-2318yy.htm",
  "content": "Ayrımcılığa Karşı Kadın Hakları Derneği (AK-DER), Florya Sosyal Tesisleri'nde düzenlenen bir yemekle kuruluşunu kamuoyuna açıkladı. Düzenlenen yemeğe BBP Genel Başkanı Muhsin Yazıcıoğlu, İstanbul Büyük Şehir Belediye Başkanı ve başkan adayı A. Müfit Gürtüna, FP İstanbul İl Başkanı Numan Kurtulmuş'un yanısıra siyasi parti ve sivil toplum kuruluşlarından temsilcilerle, öğrenciler ve veliler katıldı. Program M. Yazıcıoğlu'nun konuşmasıyla başladı. Yapılan konuşmalarda özellikle demokratik talep ve beklentiler üzerinde duruldu.\nAK-DER'in kuruluşuyla ilgili konuşma yapan Tıplı bir öğrenci Ankara'da, Amerika ve Avrupa'nın çeşitli yerlerinde bir takım temaslarda bulunduklarını söyledi ve bu temaslar sırasında eğitim haklarıyla ilgili yaşanan durumu anlatmak için resmi statüde bir kuruluşa ihtiyaç duyulduğunu, bu ihtiyacın AK-DER'i şekillendirdiğini anlattı.\nAK-DER'in kurucu üyelerinden Sevgi Kurtulmuş \"ülkemizin ve milletimizin yaşadığı sorunlara çözüm olması dileğiyle\" başladığı konuşmasında şunları söyledi: 'Bireysel özgürlük ve sosyal haklara yeterince önem vermeyen ülkeler ilerleme yarışının dışında kalacaktır... Kadın olmamız nedeniyle yaşanan bireysel ihlaller yanında kadınlar başlarını örttükleri için baskılara maruz kalmaktadırlar... Bu tür baskıların ülkemizin geleceğine gölge düşüreceğini düşünüyorum... Ülkemizi yükseltecek bilgi birikimine sahip olduğumuza inanıyorum.\"\nAbdurruhman Dilipak ve Ahmet Taşgetiren'in de konuşma yaptığı programda, yaşadığımız sorunlar içinden Osmanlı yönetimine özlem duyan bir multivizyon gösterisi de yapıldı. Program yapılan açık artırmalarla sona erdi.",
  "crawled_at": "2025-06-02T10:26:33.995943"
}