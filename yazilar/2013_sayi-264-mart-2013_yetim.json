{
  "id": "04ec24dd-bdf4-4126-b661-963795d134f8",
  "title": "Yetim",
  "author": "Bünyamin Doğruer",
  "year": "2013",
  "issue": "Sayı: 264 - Mart 2013",
  "url": "https://www.haksozhaber.net/okul/yetim-6783yy.htm",
  "content": "Onu dün akşam\nTitreyen sokak lambasının altında gördüm\nYüzüne aksetmiş mahzun çizgilerden tanıdım\nDalgası durulmuş bir deniz sükûneti içindeydi\nO bir yetimdi\nGöz pınarlarında hep hüznün iklimi\nRabbim ne kadar güzel emretmiş\n“Sakın ha azarlama öksüzü yetimi”\nÇabuk incinir narin bir kelebek gibi\nYufkadır kalbi\nDünyada hep muhacir\nKimsesizliğe yürüyen bir yolcu misali\nBugün çadırkentin oyun parkında\nBir bankın üstünde düşünürken gördüm\nKalbi tarumar, hülyası darmadağın\nAhirete açılmış ölüm penceresinden seyrediyor\nToprağa verilmiş babasının bedenini\nŞimdi bombalarla yerle bir edilmiş onun ülkesi\nO bir yetim, yüreği yangın\nUfuklar perde perde buz kesmiş dünyanın vicdanı\nKalbim kanıyor gördükçe duyarsız insanları\nZemheridir mevsim, kar toprağa düşüyor\nKarın içinde binlerce yetim yanıyor\nBirazdan fecir atacak\nYetimlerin yalnızların üstüne\nSevginin boğazlandığı, mezbahaya dönen ülkede\nUmudun yeşereceği toprak nerede\nTüm kardeşlik şarkıları unutulmuş\nSavunmasız çocukların bahara özlemi kaybolmuş\nAtılan her bomba sıkılan kurşunlar yetimler çoğaltıyor\nOnca tuğyan onca suskunluk\nAh ellerimde hüznün çiçekleri açıyor\nAh şefkate muhtaç o yetimin kalbi acıyor",
  "crawled_at": "2025-06-02T10:26:33.995943"
}