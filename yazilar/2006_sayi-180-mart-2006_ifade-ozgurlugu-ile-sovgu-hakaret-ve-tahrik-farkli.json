{
  "id": "9ee901bd-6ca3-4fe9-8aed-995bd0d55614",
  "title": "İfade Özgürlüğü ile Sövgü, Hakaret ve Tahrik Farklı Şeylerdir!",
  "author": "Muhammed Hüseyin Fadlullah",
  "year": "2006",
  "issue": "Sayı: 180 - Mart 2006",
  "url": "https://www.haksozhaber.net/okul/ifade-ozgurlugu-ile-sovgu-hakaret-ve-tahrik-farkli-seylerdir-4650yy.htm",
  "content": "- Bismillahirrahmanirrahim\nÖncelikle sizi\nHaksöz\ndergisi adına selamlıyor; sağlık ve sıhhatiniz için duacı olduğumuzu belirtmek istiyoruz.\nSizce Danimarka'da\nJyllands-Posten\ngazetesinde başlayan, daha sonra diğer Batı ülkelerinde yayınlanan ve Hz. Muhammed (s)'in şahsında İslam'a, Müslümanlara hakaret eden karikatürler olayı hangi bağlamda değerlendirilmelidir? Kimileri bu olayı Hıristiyanlık-İslam karşıtlığı bağlamında değerlendiriyor; örneğin İtalyan Reform bakanı Roberto Calderoli'nin, 16. Papa Benediktus'u Haçlı Seferleri ilan etmeye çağırmasını da bir argüman olarak kullanıyorlar.\n- Bu mesele Amerika'nın yönlendirmesi doğrultusunda dünya müstekbirleri ile biz Müslümanlar arasında gerçekleşen bir meseledir. İslam'ın gönüllerdeki yerini, kutsallığını gözden düşürmeye çalışıyorlar. Bir diğer yandan Müslümanların Peygambere bağlılıkları üzerinden İslam'la ilişki kurmasının önüne geçmeye çalışıyorlar. Alay ve hakaret etme yoluyla Müslümanları kışkırtmaya çalışıyorlar.\nSözün özü Peygamber (s)'i ve İslam'ı karalama kampanyası devam ediyor. Onlar İslam'ı, şiddet ve terör dini; Müslümanları da elde kılıç dünyadaki herkesi öldürmek isteyen kimseler olarak lanse etmeye çalışıyorlar. Bu tür karikatürler, dünya genelinde insanların İslamlaşmasını engelleme çabalarının bir parçasıdır.\nBen olayın Amerika ve Avrupalı müstekbirlerin İslam'a ve Müslümanlara açtığı savaşın bir parçası olduğunu düşünüyorum. Ayrıca olayın tarihi bir arka planı da var. İslam ve Müslümanlar hakkında müsteşriklerin olumsuz yönlendirmesi sonucunda genel olarak Batılıların zihinlerinde olumsuz bir bakış açısı oluştu. Yoksa olay Hıristiyanlar ve Müslümanlar arasındaki bir mesele değildir.\n- Batı, genel olarak bu karikatür olayını \"düşünce ve kendini ifade etme özgürlüğü\" çerçevesinde değerlendirdi ya da en azından bunun üzerinden bir savunma yapmaya kalktı. Siz bu konuda ne düşünüyorsunuz?\n- Olay, onların iddia ettiği gibi kendini ifade etme özgürlüğü değildir. Biz batının övündüğü düşünce ve ifade özgürlüğünü; bir düşüncenin tartışılmasını, tenkit edilmesini anlarız. Ancak ifade özgürlüğünün, sövgü, hakaret ve tahrik suretiyle tüm dünya Müslümanlarının duygu, his ve kutsallarını hedef almasını anlayamayız. Yalan söylüyorlar! Onlara da söyledik; Batılı büyükelçilere de söyledik. Dedik ki siz bir gazetenin, radyonun yahut herhangi bir medya organının Yahudiler hakkında hoşlanmayacakları bir veriyi yayınlamasına izin vermiyorsunuz. Hitler yalnız onları değil diğer birçok halkı kıyımdan geçirdiği halde, (siyonistlerin) sorumluluğu tüm dünyaya yıkmaya çalıştıkları yürek yakan efsaneyi koruyup kolluyorsunuz. Bu konuda soru işareti oluşturacak şekilde açıklamalar yapan yahut Yahudilerin tarih boyunca ve hâlihazırda işledikleri katliamları dile getiren kimseleri yargılıyorsunuz. Zira \"Anti-Semitizm\"i yasaklayan bir kanun çıkardınız.\nHakeza Fransa Millet Meclisi'nin, bir medya kuruluşu olan\nel-Menar\nkanalına yasak koyduğunu gördük. Zira\nel-Menar\n, onlara göre İsraillilerin hoşuna gitmeyen haberlerden bahsettiği zaman insanlar arasında nefret oluşturuyormuş. Dedim ki: Danimarka, Norveç, İsviçre, Fransa ve Birleşik Krallıkta\n1\nMüslümanları tahrik eden bu karikatürler nefret oluşturmuyor mu? Dünyada 1 milyardan çok insanı tahrik eden bu karikatürlerin anlamı nedir?!\nBir de birçok Amerikalı yönetici \"Neden Araplar ve Müslümanlar bizden nefret ediyor\" diyor! Biz size nefretle yaklaşma taraftarı değiliz! Biz diyoruz ki \"Sizi neden sevelim ki?!\" İslam bize dünyanın dostu olmayı öğütlemiştir, evet:\n\"\nHem iyilik de bir değildir, kötülük de. Kötülüğü en güzel bir şekilde sav. O zaman seninle kendi arasında bir düşmanlık olan kişinin, sanki samimi bir dost gibi olduğunu görürsün.\n\"\n2\nAncak sizi nasıl sevebiliriz ki?! Ekonomimizi, siyasetimizi, ümmetimizi paramparça ettiniz! Peygamberimizle alay ediyorsunuz! Tabi bunları dile getirince ne söyleyeceklerini şaşırıyorlar. Kanun böyle, diyenler oluyor! Yoksa demokrasi, geleceğini korumak için konumuna zarar veren kanunları istediği zaman değiştirmiyor muydu?!\nBirleşmiş Milletler Genel Sekreteri Kofi Annan'a, Bileşmiş Milletlere, dinlere düşmanlığı ve dinlerle savaşı yasaklayıcı bir proje hazırlaması talebinde bulunduk. Şu durumda hala birbirimize saygılı davranabilmek için vekili aracılığıyla kendisine bir mektup sunduk. Kendilerinden İslam'la savaşmayı yasaklayan bir kanun çıkarın da demedik! Zira İslam Hıristiyanlığı da Yahudiliği de tanımaktadır...\n- Peki, size göre Müslümanların bu tür olaylara nasıl bir karşılık vermesi gerekiyor?\nBiz İslam'ın ve Müslümanların önünü açmalıyız. İslam'a ve İslam Peygamberine yardımcı olduğumuzu göstermek için tüm dünyaya kültürlü bir toplum olduğumuzu, protesto ederken insanca davrandığımızı kanıtlamamız gerekiyor. Uygar ve ahlakî bir şekilde protesto etmeliyiz. Gösteri yapacaksak kimseye zarar vermemeliyiz. Özellikle diğer dinlerin kutsallarına! Peygamber (s)'in ve İslam'ın şahsıyla alay eden kesimlerle ekonomik ambargo uygulayarak mücadele edebiliriz. Danimarka başbakanı ve bakanları Müslüman ülkelerin konsoloslarıyla dahi görüşmeyi reddetti. Konuşmaya dahi yanaşmadı. Ancak körfez ülkeleri çevresinde Danimarka ürünlerine ekonomik ambargo başlayınca oradan buradan özür dilemeler başladı. Büyükelçiliklerle görüşme davetleri gönderildi.\n- Son olaylarda kimilerinin konsolosluk yakmaya varan tavırlarına karşın kimi çevreler de \"medeniyetler çatışması\" tezinden söz etmeye başladı. Sizin iki taraf hakkında düşünceleriniz nelerdir?\n- Söylediğimiz gibi öncelikle mesele Hıristiyanlarla Müslümanlar arasında değildir. Aynı zamanda mesele, ilericilik-gericilik veya gelenekselcilik meselesi de değildir. Biz diyoruz ki uygar olma durumu olaylara duygusal ve hissî yaklaşım yerine aklî, metodolojik yaklaşımı ve etüdü gerektirir. Ancak Danimarka ve diğer ülkelerde olanlar İslam'ın tartışılması, Peygamberin etüt edilmesi meselesi değildir. Böyle olsaydı ortada cevap vereceğimiz bir fikir olurdu. Ama öyle olmadı! Sövme, hakaret etme ve küçümseme gibi bir tavırla karşılaştık! Biz kendimizi Batı karşıtı olarak tanımlamıyoruz. Biz, Müslümanlar ile Batılılar; din ile laiklik; Müslümanlık ve Hıristiyanlık hatta Müslümanların kendi aralarında diyalog kurulması ve tartışılmasına davet ediyoruz.\nDiğer tarafa gelince; biz konsoloslukların yakılması vb. eylemleri desteklemiyoruz. Ama halklar duygularıyla ve hisleriyle oynanınca; tahrik edilince dengelerini kaybedebiliyorlar. Zaten Müslüman âlimlerin çoğu bu tür olayları onaylamıyor.\n- Özelde Hamas, genelde ise Filistin İslamî Direnişi için yeni sayılabilecek şu süreci nasıl değerlendiriyorsunuz? Hamas girdiği bu yeni süreçte söylemlerini değiştirecek mi?\n- Batı ve hatta tüm dünyada demokrasiden söz ediliyor. Demokrasi Filistin halkının Hamas'ı ön plana çıkarmasını getirdi. Dolayısıyla demokrasinin önünü kesmesinler! İsrail lehine demokrasi oluyor da Filistin lehine olmuyor mu?! Hamas'ın İsrail'i tanımasını talep ediyorlar ama İsrail'in Filistin halkını, Filistin toprağını tanımasını talep etmiyorlar. İsrail bu noktada hala Filistin'i tanımış değildir. İsrail ve Filistin adında iki devletten bahsetmeleri ise münafıklıktır.\nHamas'a gelince; Hamas'taki kardeşlerimin geri adım atacağını düşünmüyorum. Stratejide bir değişiklik olmaz ama bir taktik değişimi olabilir.\n- Bilindiği üzere ABD'nin Lübnan'da, Suriye askerini çıkarma, Emil Lahud'u düşürüp kendi çıkarları doğrultusunda bir devlet kurma ve Hizbullah'ı silahsızlandırma gibi hedefleri vardı. Ancak bunlardan sadece birini başarabildi ki zaten Suriye'nin çekilmesi Lübnanlı grupların Suud'da gerçekleştirdikleri \"Taif Anlaşması\" gereği Lübnan'da istikrar sonrası uygulanacaktı. Diğer hedefler Hizbullah'ın güçlü halk desteği sayesinde etkisizleştirildi. Ancak Lübnan'da yeniden sesler yükseliyor ve 14 milletvekili Emil Lahud'u baskı altında onayladıklarını iddia ediyorlar. Condolizza Rice Lübnan'ı ziyaret etti. İslamî direnişin geleceği hakkında önümüzdeki süreç için öngörüleriniz nelerdir?\n- Ben Hizbullah'ı silahsızlandırabileceklerini düşünmüyorum. Emil Lahud meselesine gelince; Lahud'u düşürmeleri de çok zor. Lahud'u baskı altında onayladıkları iddialarına gelince; kendileri şimdi Amerika ve Fransa'nın gölgesinde hareket ediyorlar. Suriye çekildi de özgür mü oldular?! Şimdi de ABD'nin gölgesi altındalar! Şimdi ABD konsolosluğunun komutasında oradan oraya hareket ediyorlar.\n- Son Irak olayları, İmam Ali Hadi ve Hasan Askeri'nin türbesine yönelik bombalama eylemleri ve sonrasında yaşananlar hakkında ne düşünüyorsunuz?\n- Son olaylarda yine kutsallara saldırıldığını gördük. Bu elin, Resul-ü Ekrem'e uzanan suçlu ve vahşi el ile buluştuğunu gördük. Bu saldırı sadece iki türbeye saldırı değil İslam'a; İslam tarihine, sembollerine yönelik bir saldırıdır. Irak'tan başlamak üzere İslam dünyasına sıçrayacak bir fitnenin peşindeler. Amerika'nın cesaretlendirdiği tekfirci güçler tüm planları boşa çıktıktan sonra; olayların çerçevesini daha bir geliştirerek yaş-kuru herkesi yakmaya çalışıyorlar.\nYaralı Iraklı kardeşlerimin; her fırkanın ve her grubun şuna dikkat etmesini istiyorum: Bu olay işgal sırasında; ABD'nin Sünni-Şii ayrılılarından bahsettiği ve çatışma yaratmaya çalışması esnada gerçekleşti. Zira artık işgal güçlerinin Irak'taki oyunları kilitlenmiş durumdadır. Kendi başarısızlığından; fitne çıkarma olsun, terör yaratma olsun elinden gelen hiçbir şeyi ardına koymayarak çıkış bulmaya çalışıyor.\nBiz tek ses olarak tüm Müslümanların, İslam çatısı altında bu olayları kınamasını istiyoruz. Fitneye, onu körüklemeye çalışan güçlere karşı ortak bir duruş sergilenmelidir. Bu konuda Iraklı Şiileri, Irak'taki merciiyetin dile getirdiği sağduyulu açıklamaları dinlemeye; başka bir gruba karşı tepki vermemeye çağırıyorum. Olay Sünniler Şiiler arasında değil; işgal güçlerinin desteği doğrultusunda tekfirci çevreler tarafından gerçekleştirilmiştir.\nHer halükarda Irak'ta ilk mesele de son mesele de işgal gerçeğidir. Mesele Sünnî Şii meselesi değil! Cezire'ye de söyledim. Irak'ta artık deli atmosferi var. Bize düşen aklı başında yönlendirmelerdir; olayları düğümleyecek yorumlar yapmak değil\n- Açıklamalarınız için\nHaksöz\ndergisi adına size çok teşekkür ederiz.\nBen de teşekkür ederim.\nRöportaj: M. Furkan TORLAK\nDipnotlar:\n1- İngiltere, İrlanda, Galler ve İskoçya.\n2- Fussilet, 34.",
  "crawled_at": "2025-06-02T10:26:33.995943"
}