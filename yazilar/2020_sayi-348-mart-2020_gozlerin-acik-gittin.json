{
  "id": "71f58ee5-791d-4b7d-a4c4-4c6fd41a2768",
  "title": "Gözlerin Açık Gittin",
  "author": "Bünyamin Doğruer",
  "year": "2020",
  "issue": "Sayı: 348 - Mart 2020",
  "url": "https://www.haksozhaber.net/okul/gozlerin-acik-gittin-8302yy.htm",
  "content": "Suriye'deki kampta donarak hayatını kaybeden Leyla'nın anısına…\nGün batınca duyulan bir haberdi\nŞimdi gözlerin Leyla\nNe anne kucağında ne masmavi bulutlarda\nKara toprakta\nBu zalim nemrutlara\nPut kıran İbrahim kararlılığı taşıyamadık\nBu suç hepimizin Leyla\nBir dilim ekmek sıcaklık ve özgürlüktü\nOnun tek istediği\nVe gözleri açık öldü\nDonmuş bir gül gibi\nGözleri çökmüş açlığıyla günlerin\nYüreklerimizi yaraladı bu hali\nAmerikan masalı, Rus tezgahı\nFiravunların uçakları, bombaları\nAstana süreci, Soçi palavraları\nSiyasetçilerin beyhude yalanları arasında\nLeyla üşüdü kaldı\nÜzerine çığlıklar yağan çadırında\nLeyla'nın gözleri açık gitti\nFiravunlar gökyüzünü ona dar etti\nAcılar, şu bildiğimiz acılar\nBir gün zalimlerin düzenini bozar\nZamanın karanlığında gizli firavunların süngüsü\nKimseler fark etmiyor kayan yıldızı\nKalbimize dokunan onulmaz yaralar\nKorkular kol geziyor gecenin kollarında\nAcılar bir mayın gibi döşenmiş kamplarda\nÜşüyen, donan Leylalar savruluyor eriyen kar sularında\nTüm serçe kuşlar hicrete durmuş\nGüllere rengini veren kan kuyuları doldurmuş\nSenin gözlerin açık Leyla\nBenim önümde örtüldü dünya\nKısacık bir ömrü soludun zalimin dünyasında\nAcılara donandın, oyunlar tanımadın\nÇocuk parklarında değil toprakta göz izlerini bıraktın\nSen Leyla, sen açık gözlerinle\nGüneşte müthiş bir yangın çıkarttın\nO mazlum içli bakışlarınla yerle bir ettin\nVahşi sessizliğini imansız kalabalıkların...",
  "crawled_at": "2025-06-02T10:26:33.995943"
}