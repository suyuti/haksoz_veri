{
  "id": "0b78cec1-5390-4266-993a-f6442aac406a",
  "title": "İran’da İmam Humeyni ve Filistin Konferansı",
  "author": "Haksöz",
  "year": "2002",
  "issue": "Sayı: 136/137 - Temmuz/Ağustos 2002",
  "url": "https://www.haksozhaber.net/okul/iranda-imam-humeyni-ve-filistin-konferansi-2643yy.htm",
  "content": "İran'da her yıl Haziran ayının ilk haftasında İmam Humeyni'nin vefatının yıldönümü dolayısıyla tertiplenen geleneksel toplantı bu yıl Filistin İntifadası'na hasredildi. Başta İslami Cihad lideri Ramazan Abdullah Şallah olmak üzere çeşitli Filistinli liderlerin de katıldığı toplantının açılış konuşması Rehber Seyyid Ali Hamaney tarafından yapıldı. Uluslararası İmam Humeyni ve Filistin Konferansı'nın Filistin halkının işgale karşı direnişini selamlamaya yönelik anlamlı bir girişim olduğunu belirterek başladığı konuşmasında Seyyid Ali Hamaney şu hususları vurguladı:\n\"Camp David görüşmeleri sonrasında ABD'nin Orta Doğu'ya yönelik izlediği politikalar Filistin halkının meşru haklarını ortadan kaldırmayı içeren ve aynı zamanda Oslo anlaşmasına da son veren bir hat izlemiştir. Bununla hedeflenen asıl olarak Filistin halkını yıldırmak ve bölgede tedricen Filistinli varlığını yoketmektir. Buna karşın Allah'a iman ve cihada bağlılıklarıyla Filistin halkı dünya müstekbirlerinin bu haince planlarını boşa çıkartmayı becermişlerdir. Bugün Filistin halkı düşmanlarının, hatta dostlarının dahi tahayyüllerinin üzerinde bir fedakarlıkla hayatlarını feda ederek izzetli bir gelecek tesisi yolundadır.\nABD destekli baskıcı, zalim siyonist rejim, dünya siyonizmi ve gerici haçlılar işledikleri suçlar ve zalimliklerle Filistin halkını teslim olmaya zorlayabileceklerini zannetmişlerdir. Oysa bu büyük bir hatadır ve mücrimler mutlaka bu suçlarının bedelini ödeyeceklerdir. TelAviv'in eli kanlı katilleri çok sayıda masum katletmeye, Filistin kentlerini yerle bir etmeye muktedir olabilirler ama Filistin halkının kararlılığını sarsmayı başaramazlar. Mescid-i Aksa İntifadası bunu ispatlamıştır.\nFilistinlileri tekrar müzakere masasına oturmaya çağıranların tek amacı Filistinli grupları ihtilafa düşürmek, bölmektir. Siyonist rejimin herhangi bir biçimde anlaşma, ya da mantık kabul etmediği artık görülmüştür. Siyonistler sadece zora, şiddete, saldırı ve yayılmacılığa inanmaktadırlar.\nBugün tüm İslam dünyasındaki devletler ve halklar, hassaten de Arap halkları Filistin halkına karşı ağır bir sorumluluk taşımaktadır. Gerek topluluk gerek birey olarak, özellikle ulema, ilim adamları, siyasiler, akademisyen ve aydınlar, yani herkes eşit sorumluluk içindedir. Bu yüzden maddi ve manevi tüm imkanlarımızı Filistin halkının cihadı sürdürmesi için seferber etmeliyiz. Allah Azze ve Celle'den hepimize sorumluluklarımızı ifa için gereken kabiliyet ve azmi vermesini niyaz ederim.\"",
  "crawled_at": "2025-06-02T10:26:33.995943"
}