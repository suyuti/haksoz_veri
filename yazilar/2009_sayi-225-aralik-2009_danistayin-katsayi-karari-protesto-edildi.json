{
  "id": "f435e106-ca69-4bd3-bae9-841c82cef52e",
  "title": "Danıştay’ın Katsayı Kararı Protesto Edildi!",
  "author": "Haksöz",
  "year": "2009",
  "issue": "Sayı: 225 - Aralık 2009",
  "url": "https://www.haksozhaber.net/okul/danistayin-katsayi-karari-protesto-edildi-5954yy.htm",
  "content": "Danıştay’ın YÖK’ün katsayı düzenlemesini yürürlükten kaldıran kararı, kararın açıklanmasının hemen ertesi günü 26 Kasım 2009 Perşembe günü çeşitli etkinliklerle protesto edildi. İstanbul, Ankara, Tokat, Çorum, Antalya ve Batman gibi şehirlerde düzenlenen protesto eylemlerinde Danıştay’ın hukuksuz kararının “kâğıt parçası” hükmünde olduğu ifade edilerek, bu kararın tanınmayacağı belirtildi.\n“Danıştay Yürüyüşümüzü Durduramaz!”\nİstanbul’da başta Özgür-Der ve Mazlumder olmak üzere birçok İslami kuruluşun çağrısıyla Fatih’te toplanan çok sayıda kişi, buradan Beyazıt Meydanı’na kadar uzun bir kortej oluşturarak\n“Darbeci Baro, Zorba Danıştay!”\nsloganlarıyla yürüdü. Caddeyi trafiğe kapatan topluluk en önde “Danıştay Ancak Yürütmeyi Durdurur! Eşitlik ve Adalet Yürüyüşümüzü Durduramaz!” yazılı pankartın yanı sıra “Yargı Oligarşisi Halkın İradesini Teslim Alamaz!”, “Danıştay Zulmüne Hayır!”, “Katsayı Adaletsizliğine Hayır!”, “Adaletsizlik İçin 3'ü Bir Arada: CHP Barosu Danıştay” vb. pankartlar açarak yürüyüşünü Beyazıt Meydanı'na kadar sürdürdü.\nÇeşitli imam hatip liselerinden öğrencilerin yoğun katılım gösterdiği eyleme diğer meslek liseli öğrenciler de destek verdi. Eylem boyunca “Danıştay Eşitlik ve Hukuku KAFES'e Tıktı!”, “Danıştay Darbesine Hayır!”, “Hani Katsayı Konusunda YÖK Yetkiliydi?”, “Yargıtay Hukukun Değil, 28 Şubat Zorbalığının Hamisidir!”, “İslam Düşmanı Yargı Bürokrasisi!” vb. yazılı dövizler de taşındı.\nEylemde bir konuşma yapan Özgür-Der Genel Başkanı\nRıdvan Kaya\n, “Kimse bu saçmalıklara, bağnazlıklara saygı duymamızı beklemesin!” diyerek, hukuka zerre miktarı saygısı olan herkesi yargı oligarşisini geriletmeye yönelik acil adımlar atmaya; kamuoyunu da bu zorbalıklara karşı tepki göstermeye çağırdı. Mazlumder Genel Başkan Yardımcısı\nCüneyt Sarıyaşar\nda Danıştay'ı İstiklal Mahkemeleri'ne benzetti ve kararın 28 Şubat sürecinin sayısız zorbalık örneklerinden biri olduğunu ifade etti. Eylemde söz alan imam hatipli öğrenciler de dayatılan yasakları asla kabul etmeyeceklerini, Müslüman kimliklerinin gerektirdiği gibi yaşamaktan asla vazgeçmeyeceklerini ve eğitim haklarının gasp edilmesine karşı mücadeleye devam edeceklerini söylediler.\nEyleme destek veren\nGrup Yürüyüş\nde “Ergenekon” ve “Özgürlük Türküsü” adlı şarkılarını seslendirerek inancımızı ve değerlerimizi “kafes”lere tıkmak isteyenleri protesto etti.\nEylem son olarak ASDER\n,\nAGD\n,\nEĞİTİM-BİR-SEN, MAZLUMDER, ÖNDER ve ÖZGÜR-DER adına hazırlanan ortak basın bildirisinin okunmasıyla sona erdi. Sınıfsal ayrımcılığa dikkat çekilen açıklamada “İnançlara, düşüncelere, insan onuru ve özgürlüğüne zincir vurmaya kalkanlar sonuçta tarihin çöplüğüne atılmaktan kurtulamayacaklardır.” ifadelerine yer verildi.",
  "crawled_at": "2025-06-02T10:26:33.995943"
}