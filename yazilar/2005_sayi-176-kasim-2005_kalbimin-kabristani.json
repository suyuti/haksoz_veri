{
  "id": "c7e2bdeb-ed41-4ee6-9790-901a4aae8fe6",
  "title": "Kalbimin Kabristanı",
  "author": "Atavi Osman Erdemir",
  "year": "2005",
  "issue": "Sayı: 176 - Kasım 2005",
  "url": "https://www.haksozhaber.net/okul/kalbimin-kabristani-4556yy.htm",
  "content": "\"Nehirler düşlerim göl kenarında\"\nSen söyle şarkını söyle Etibe\nFellucenin cenin kokan caddelerinde\nKavrulur bedenin sen durma söyle\nNehirler bulanık akıyor bugün\nKızılın kana çalan renginde toprak\nBir savaş ki hayasızca vuruyor sol yanımı\nYüreğimin doğusunda kardeşlerim ölüyor\nBu isyan bu haykırış bu savaş adil değil\nSokaklar geçilmiyor çocuk cesetlerinden\nKapanıyor üstüme kurumuş gözleriyle\nAdanmış bir hayatın ağıt kokan sözleri\nBeyazlar kudurdu saraylarında\nGökyüzü karanlık gökyüzü ölüm\nÇocuk saçlarından örülür gece\nBurası felluce burası ölüm\nYarin gözlerinden yapılan şehir\nYıllardır çağırır sevdalısını\nYüreğinde hüzün dudağında kan\nMescidler yıkılıyor saraylar için\nTutuşan her bedende bir isyan yükseliyor\nBir Endülüs düşüyor baba ocaklarına\nİpek saçlarından sürükleniyor kızlar\nBir kez daha öğreniyoruz nasıl ölündüğünü\nDüşüyorum duyduğum acının gölgesine\nBağrımda ebu-grayb sesleri yankılanır\nÖlümün çabuğunu istiyorlar Mevladan\nDeğmesin diye mahremine kuzeyin orduları\nEbu-Grayb zindanında koptu kıyamet\nBir baba ister mi kızının ölümünü\nElleri semada -\"al onu Ya Rab!..\"\nMeleklerin gözyaşına yer gök eşlik ediyor\nVarsın ölüm kussun kuzeyin orduları\nDüşlerimiz bir kez daha yüreğinden vurulsun\nBiz sahuru ölümle açıyoruz sofrada\nBurası Kerbela kalbimin kabristanı",
  "crawled_at": "2025-06-02T10:26:33.995943"
}