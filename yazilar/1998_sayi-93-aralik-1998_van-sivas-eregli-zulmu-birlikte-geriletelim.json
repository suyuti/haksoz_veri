{
  "id": "97cc9ae2-78e8-4179-ace5-6a0c955b2e44",
  "title": "Van, Sivas, Ereğli... Zulmü Birlikte Geriletelim",
  "author": "Haksöz",
  "year": "1998",
  "issue": "Sayı: 93 - Aralık 1998",
  "url": "https://www.haksozhaber.net/okul/van-sivas-eregli-zulmu-birlikte-geriletelim-2233yy.htm",
  "content": "Van Yüzüncü Yıl Üniversitesinde müslüman öğrenciler direnişlerini sürdürüyorlar.\nJandarma tarafından zorla derslerinden çıkarılan ve zorbaca eğitim hakları ellerinden alınan başörtülü öğrenciler, kararlılıkları ile cuntacıların dayatmalarına boyun eğmeyeceklerini haykırıyorlar. Müslüman öğrenciler, bayan erkek aynı safta, birlikte darbe sürecine karşı mücadele veriyorlar. Bir bayan öğrencinin okuduğu bildiri jandarma tarafından zorla elinden alınıp yırtılıyor, öğrenciler sindirilmek isteniyor. Gözaltılarla yılmayan öğrenciler, 12 Eylül artığı YÖK'ün kuruluşunu geniş katılımlı bir eylemle protesto ettiler. Müslüman öğrenciler, MGK'nın dayatmalarına karşı seslerini yükselteceklerini başörtüsü zulmüne karşı direnişi her alanda sürdüreceklerini ifade ettiler. Jandarma, eyleme müdahale ederek öğrencileri dağıtmak istedi. Öğrenciler dağılmayarak birlikte durdular ve kararlılıkla eylemlerine devam ettiler. Eylem, alkış ve sloganlarla sona erdi.\nZonguldak-Ereğli Anadolu İmam Hatip Lisesinde okuyan başörtülü öğrencilerin okullarına girmesini polis engelliyor. Sınıflar boş olmasına rağmen, kalan bir kaç öğrenciyle derslere devam ediliyor. Zorla başları açılmak istenen öğrencilere, velileri ve halk destek çıkıyor. Okul önünde birikip alkış ve sloganlarla protesto ediyorlar. Son olarak Ereğli'de başörtülülerin okullarına girmeye başladıklarını öğrendik. Bu, haklarımızı kazanmanın yolunun kararlı ve sürekli bir direniş olduğunu bir kez daha gösteriyordu.\nSivas Cumhuriyet Üniversitesinde başörtülü öğrencilere yönelik baskılar artarak devam ediyor. Şimdilik derslere girebilen başörtülü öğrencilerin kantine girişlerine engel olunuyor. Birlikte bulunulmasına izin verilmeyen öğrencilerin kararlılıkları soruşturmalarla ezilmek isteniyor. Bazı fakülte dekanları, yasağı uygulamadıkları için görevden alınırken, öğretim görevlileri ve öğrenciler fişleniyor. RTÜK tarafından bazı yerel radyolara başörtüsü zulmünü gündemleştirdikleri için haklarında dava açılıyor ve cezalar veriliyor. Başörtülü öğrencilerin zulmü ifşa eden etkinliklerine (resim sergisi, vs.) valilik ve emniyetçe engel olunuyor. Öğrenciler, baskılara karşı birliktelik çağrılarını her ortamda dile getiriyorlar.\nÜlke genelinde yaygınlaşan direniş bizlere geleceğe dönük umut veriyor.",
  "crawled_at": "2025-06-02T10:26:33.995943"
}