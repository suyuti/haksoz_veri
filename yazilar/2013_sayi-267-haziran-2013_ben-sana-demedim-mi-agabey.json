{
  "id": "66734a09-14bf-45d8-a5cc-17890ecf2b43",
  "title": "Ben Sana Demedim mi Ağabey",
  "author": "Mustafa Yılmaz",
  "year": "2013",
  "issue": "Sayı: 267 - Haziran 2013",
  "url": "https://www.haksozhaber.net/okul/ben-sana-demedim-mi-agabey-6837yy.htm",
  "content": "İsmail Ceyran'a\nBalıkların delirdiğini gördüm\nKaranfillerin kan kustuğunu\nGüneşin donduğunu\nHeykellerin konuştuğunu\nKanın ağladığını\nSuyun yandığını gördüm\nZaman çarmıhtaydı\nBen bunları gördüm\nBilek toprağa uzanınca anlamı kavranan\nŞeyler vardır mesela\nkan giyinen çocuklar\nkan kusan rotatifler\nkan içen adamlar\nHangi acı yürüyor ön safta\nİdlib mi Hama mı\nHalep mi Şam mı\nGöçmen bir kıyamet olmuşken ölüm\nRetoriğin münafık yüzünü\nYaylım ateşiyle kırarak yürüyor çocuklar\nDimdik başları mezar kitabesi değildir\nOnurlu bir günün yükselen bayrağıdır\nMüsekkin çeken aydınların\nZamansız muhasiplerin\nUzun bacaklı defterdarların\nKararsız mühtedilerin\nGeveze entellerin\nKekeme vaizlerin\nYorgun hatiplerin\nSuskun katiplerin\nKül döken ellerini utandıran\nTemiz kolalı gömleklerini\nNazik ve nazenin cümlelerini\nLağvedilmiş zihinlerini\nVebalı kalplerini\nOnurlu ve zarif bir bakışla\nAşağılayan çocukların\nÇocuklar kolaylaştırıyor ölümü\nBir yüzgörümü inceliğinde\nIslık çalarak geçiyorlar\nÖlümün alkışları arasından\nBir leyl-i meccani olarak\nIslak yağmurlardan\nKara güneşlerden\nAteş yanan sokaklardan\nŞehvetli aynalardan sarkan\nKelimeleri çatlatan yaraları sağaltmadan\nŞiire diz çöktüren\nMüsellah bir bilinç olarak\nEzelden ebede koşan\nKurşunla gök sofraları kuran\nTırnaklarını söze geçirmiş\nŞehadet oluyor çocuklar\nHaritalar kanla doluyor\nGüz serazat bir yaprak olarak düşüyor\nBir utanç anıtı yükseliyor yanıbaşımızda\nÖlüm nar gibi yarılırken sokaklarda\nÇeliğin mağrur çaykaralığı yahut\nKurşun sevdasından yanıp yakılan\nBir meneviş değil de\nBir böğürtlense yüreğim\nEllere çıksın karası\nDağlanmış dağarcığımızdır dağlar\nSokaklarsa yürürken büyüyen zambak\nŞavkımız vurunca namlulara\nIrmakları dinlendirmek için\nAteşte gül yetiştiren çocuklar\nBir tutam yaralı zencefil oluyor\nAnnelerin göğüslerinde\nMabetlere uzaktan bakan bir ayindir çocuklar\nDakikalar usul usul cinayetleri yazıyor\nOnuru yıkamaz en büyük depremler bile\nKargışlanmıştır doyumsuz hayata olan aşk\nDünya usanıp gidiyor bizden\nSırasını şaşırmış dağlar gibi\nYürüyünce şehre çocuklar",
  "crawled_at": "2025-06-02T10:26:33.995943"
}