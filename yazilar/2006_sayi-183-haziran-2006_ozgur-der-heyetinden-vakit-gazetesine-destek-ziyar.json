{
  "id": "af8b42ea-a6a3-47f3-b369-553a795d78e6",
  "title": "Özgür-Der Heyetinden Vakit Gazetesine Destek Ziyareti",
  "author": "Özgür-Der",
  "year": "2006",
  "issue": "Sayı: 183 - Haziran 2006",
  "url": "https://www.haksozhaber.net/okul/ozgur-der-heyetinden-vakit-gazetesine-destek-ziyareti-4712yy.htm",
  "content": "Özgür-Der Yönetim Kurulu üyeleri 18 Mayıs Perşembe günü Danıştay saldırısı gerekçe kılınarak adeta bir linç kampanyasına maruz bırakılan\nVakit\ngazetesini ziyaret ettiler. Özgür-Der yöneticileri ziyarette, Danıştay 2. Dairesi hakimlerine karşı gerçekleştirilen silahlı saldırı haberinin medyada yer aldığı andan itibaren sistemli ve yoğun bir tarzda hedef haline getirildiği gözlenen\nVakit\ngazetesi ile dayanışma içinde olduklarını ifade ettiler.\nÖzgür-Der Genel Başkanı Hülya Şekerci, Başkan Yardımcısı Zuhal Özyurt, Yönetim Kurulu üyeleri Burhan Kavuncu, Mahmut Ergin ve Mustafa Eğilli ile birlikte\nHaksöz\ndergisi yazarlarından Hamza Türkmen ve Rıdvan Kaya'dan oluşan heyet ziyarette\nVakit\ngazetesi Genel Yayın Yönetmeni Mustafa Karahasanoğlu ile görüştüler.\nDanıştay 2. Dairesi Başkan ve üyelerine karşı gerçekleştirilen silahlı saldırının ülkede son zamanlarda hakim kılınmak istenen darbeci atmosfere malzeme kılınmaya çalışıldığının dile getirildiği ziyarette,\nVakit\ngazetesinin özellikle hedef seçilerek İslami kimliğe yöneltilen saldırganlık politikasına karşı itiraz yükseltenlerin seslerinin kısılmak, kesilmek istendiği vurgulandı. Danıştay eyleminin, darbe özlemlerini yüksek sesle dillendirme bahanesi kılan laik-Kemalist cuntacı çevrelerin özgürlük düşmanı kimliklerini bir kere daha açığa çıkarttığını söyleyen Özgür-Der yöneticileri, bu ülkede muhalif kimlik sahibi kesimlere karşı yürütülen psikolojik savaş ortamına karşı direniş kararlılığının kesintiye uğratılmaksızın sürdürülmesinin önemine dikkat çektiler.",
  "crawled_at": "2025-06-02T10:26:33.995943"
}