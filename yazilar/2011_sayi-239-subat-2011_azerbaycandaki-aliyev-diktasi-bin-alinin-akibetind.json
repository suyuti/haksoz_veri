{
  "id": "bbf12de0-c258-418e-a0c4-16c759a85154",
  "title": "“Azerbaycan’daki Aliyev Diktası, Bin Ali’nin Akıbetinden Ders Almalı!”",
  "author": "Haksöz",
  "year": "2011",
  "issue": "Sayı: 239 - Şubat 2011",
  "url": "https://www.haksozhaber.net/okul/azerbaycandaki-aliyev-diktasi-bin-alinin-akibetinden-ders-almali-6286yy.htm",
  "content": "Azerbaycan’da Aliyev yönetiminin okullarda başlattığı başörtüsü yasağı ve bu zulme tepki gösteren Müslümanlara yönelik tutuklama kampanyası Türkiye’de birçok protestoyla karşılandı.\nSon zamanlarda ezanın yasaklanması ve bazı camilerin yıkılmasıyla gündeme gelen Azerbaycan, okullarda başlattığı hicap yasağı ile İslami değerlere karşı düşmanlığını zirveye taşıdı. Yasağa karşı koyan Azerbaycanlı Müslümanları günlerce gözaltında tutan ve kendilerinden haber alınamayacak şekilde tutuklayan Aliyev yönetiminin tutukladığı isimler arasında İslam Partisi Başkanı Mövsüm Samedov da vardı.\nMüslümanlara yönelik baskıcı, İsrail’e ise dost tavrıyla öne çıkan Aliyev diktasının başörtüsü düşmanlığını ve Müslümanlara yönelik baskılarını protesto etmek için Türkiye’de Azerbaycan'daki Müslüman Tutuklularla Dayanışma Komitesi adı altında bir araya gelen bazı kuruluşlar, konuyu çeşitli etkinliklerle gündemde tutmaya çalıştılar. Başörtüsü yasağının derhal kaldırılması ve tutuklanan Müslümanların serbest bırakılmasını talep eden etkinliklerin ilki Taksim’de yapıldı. Dayanışma Komitesi’nin çağrısıyla 25 Aralık tarihinde İstiklal Caddesi’ndeki Ağa Camii’nden Taksim Meydanı’na yürüyen Müslümanlar, Azerbaycanlı kardeşlerimizi yalnız bırakmayacaklarını ifade ettiler.\nÖzgür-Der tarafından 14 Ocak tarihinde Levent’teki Azerbaycan Konsolosluğu önünde düzenlenen eylemde de Aliyev yönetiminin uygulamalarına karşı Azerbaycanlı Müslümanlarla dayanışmanın sürdürüleceği vurgulandı ve İslam Partisi Başkanı Mövsüm Samedov'un derhal serbest bırakılması çağrısında bulunuldu. Özgür-Der tarafından hazırlanan ve Azerbaycan'daki zulüm uygulamalarına karşı tepkilerin dile getirildiği bir mektubun konsolosluk yetkililerine teslim edildiği eylemde, Tunus’ta yaşananlar hatırlatılarak Aliyev yönetiminin kendinden önce başörtüsü yasağı uygulayan dikta yönetimlerinin hiçbir sonuç elde edemeyişinden ders çıkartması gerektiği hatırlatıldı.\n16 Ocak tarihinde de Levent Metrosu önünden Azerbaycan Konsolosluğu’na doğru Azerbaycan'daki Müslüman Tutuklularla Dayanışma Komitesi tarafından protesto yürüyüşü düzenlendi. Çeşitli kuruluşların da desteğiyle gerçekleşen eylemde “Samedov’a Özgürlük!”, “Hicaba Azatlık!” şeklinde sloganlar atıldı.\nSon olarak 21 Ocak tarihinde yine Dayanışma Komitesi tarafından Sultanahmet Camii’nde kılınan cuma namazı sonrasında düzenlenen protesto eyleminde Azerbaycan’daki hicap yasağı ve tutuklamaların yanı sıra, Türkiye’de Danıştay’ın başörtüsü düşmanlığını sergilediği ALES kararı ve sivil toplum kuruluşlarına yönelik gözaltı operasyonları da kınandı.",
  "crawled_at": "2025-06-02T10:26:33.995943"
}