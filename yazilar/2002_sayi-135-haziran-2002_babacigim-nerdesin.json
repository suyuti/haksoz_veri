{
  "id": "e22c46a9-eb69-4c7b-ade0-f0f16ff29107",
  "title": "Babacığım Nerdesin?",
  "author": "Bünyamin Doğruer",
  "year": "2002",
  "issue": "Sayı: 135 - Haziran 2002",
  "url": "https://www.haksozhaber.net/okul/babacigim-nerdesin-3385yy.htm",
  "content": "(Siyonistlerin akıttığı kan gölünde, babasını kaybeden Filistinli küçük kıza ithaf olunur)\nI.\nBir ah çeker Kudüs\nne kadar da ağır\ney kan gölü\nay yüzlü\nKudüs gözyaşlarına tanıklık ederim\ninsanlar dünyaya teslimiyeti kadar suskun\nFilistin'de her doğan güneş acıyla kıvranıyor\nyanıyor Ortadoğu, Kudüs yanıyor\nTankların girişiyle başladı gece\nçoğalan bir acı vurdu yüzümüze\nincecik gömleğinin üstüne yağarken yağmur\nbabacığım götürdüler seni de\nşimdi ölüm cebimizde\nbaba sen nerdesin\nçoğalt içimizin güneşini\nkan yanıyor belki de alnında\nseverdin bizleri zeytin gözlü çocuğum diyerek\nbu kapkara yalnızlıkta, Filistin akşamlarında\nşimdi gül yürekler vuruldu Cenin'de\nbaba nerdesin\numut ağlıyor gecelerde\nsana kuşluk vakitlerinden güller dererdim\ngittin\nroketlerle yıkıldı evlerimiz\nkara tankın altında ezildi bebeğim\nacılarda birgün ölecek mi baba?\nEy hüzünlerin bahçıvanı babacığım\nne zamana dek acının konaklarından geçecek yolumuz\nbu kaçıncı hançer saplanan yüreğimize\nFilistin göğünde ürpertili uçuyor kuşlar\nzeytin ağaçlarında asılı kaldı çığlıklar\ngölgesi acı\ngüneşin yedi rengini unuttuk\nbaba nerdesin\nRamallah'da yüreğim vurur\nve içlenir Cenin\nakan kanımız çoğalır\nceylanlar toplanır çölün ortasında\ngözbebeklerinde acı\nyıkılıp kavruldu Cenin\nüstünde ölüm işaretleri\nsiyonist tuzaklar pusular\nbabacığım buralara hiç gelmeyecek mi bahar\nhüzünlü bir gökyüzü altında\nmezarsız cesetlere bakıp ağlıyorum baba\nBaba nerdesin\nben şimdi akşamın kıyısında yapayalnız\nbirazdan geceye gireceğiz\nbiz yine ağlayacağız baba\nannem ağlayacak küçük kardeşim\nörselenmiş çocuklarının yanında sen yoksun\nölüm yüzlü ağıtlar var havada\nacılarda birgün ölecek mi baba\nelbet birgün özgürlük çiçekleri sunacağım\nII.\nama biz büyüyeceğiz biz\nroket yağmurları altında\nintifada ateşi sürecek\nkaranlık kül olana dek\nve biz Kudüs saatini tutuyoruz\nyeniden yaşanacak\nhayat aşkın ırmağından yeniden yansıyacak\nah Kudüs demeye gör\ncoğrafyam anlam bulur\ngökyüzü yankılanır\nokşar yüzümüzü beyaz bir güvercin kanadı\nKudüs dediğim günden beri\nher gün ölürüm\nve tükenene dek ölüm\nve biz Kudüs saatini tutuyoruz\nyeniden yaşanacak\nher şeyin bitti dendiği yerde\nyeniden bismillah\nseyirci insanların tenhasında\nKudüs kuşları konsun saçlarımıza\naşktır bu yürür\nyürür intifada\nbu öyle bir savaş ki gülüm\nAllah ve melekler var yanımızda...",
  "crawled_at": "2025-06-02T10:26:33.995943"
}