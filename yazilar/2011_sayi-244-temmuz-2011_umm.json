{
  "id": "369f6c95-4c34-485d-b7aa-262b7ec1cbc0",
  "title": "Ümm",
  "author": "Murat Aydoğdu",
  "year": "2011",
  "issue": "Sayı: 244 - Temmuz 2011",
  "url": "https://www.haksozhaber.net/okul/umm-6387yy.htm",
  "content": "Bütün ana acısı tadan kardeşlerime.\nAcı…\nİlk ayrılış, maddi dünyanın ciğerleri yakan\nAğlatan ama muhtaç olduğumuz yabancı.\nAna kucağındaki tekrar sekinet...\nAh!...\nHiç bir yetimin halini düşündünüz mü?\nMerhamet, bir baş okşama ve devamı…\nİkinci acı…\nO gün, göğüs boşluğunuzda, gerçek bir boşluk\nBirçok geceler, yüreğinizde o boşluk ile sabahlarsınız.\nKalan bütün ömür süren, ruhunuzda hissettiğiniz acı.\nYıllar sonra bile, hatırlandığında bir gece yarısı, iki damla gözyaşı.\nAna sağ, hâlâ çocuk\nAna kayıp, büyümenin acısı olsa gerek.\nHep çocuk kalamasak da çocuk saflığını özler dururuz...\nAnadan doğduğun gibi ümmi olarak\nKendi çıplak gerçekliğinle karşılaşılan gün…\nÜçüncü acıyı, kimse tatmasın.\nSon ağlayanlardan olmamak için ne gerek?\nÜmmet…\nÜmmetin yetimleri, ailenin diğer fertleri\nOdalar o kadar uzak mı ki, duymuyoruz?\nUmmel kura, ne çabuk unuttuk.\nUyku…\nBiz uyurken oldu her şey.\nSevinç ve acı çığlıkları ile.\nUyuduğumuzdan olacak, rahattık(!)\nUyku güzel bir şey (mi?)\nUyandırıp da canımızı sıkan kim?\nSur…\nDuymak istemediğimiz korkunç çığlık(lar)\nBize ait, bizim suretimizin çığlıkları…\nVe işte; gelip çatan gün…\nSur’a üflenene kadar, kaçıp durduğumuz şey…\nŞimdi uyu(yama)ma vakti…\nYa da Sur…\nİçimizdeki çığlık, usul usul uykudan uyandırırken\nUyandığımız gün, neden şimdi olmasın?\nSure sure bize bildirilenden, Ümmü’l Kitap’tan\nÜmm…\nSımsıkı kapalı dudaklarımızdan, kaçırmak istemediğimiz merhamet.",
  "crawled_at": "2025-06-02T10:26:33.995943"
}