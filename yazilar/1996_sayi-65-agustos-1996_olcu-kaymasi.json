{
  "id": "7ae5d441-5343-480c-b2dc-bba5a16e3fed",
  "title": "Ölçü Kayması",
  "author": "Sukuti Memioğlu",
  "year": "1996",
  "issue": "Sayı: 65 - Ağustos 1996",
  "url": "https://www.haksozhaber.net/okul/olcu-kaymasi-1408yy.htm",
  "content": "Günümüz Türkiyesinde müslümanların ilişkilerinde pragmatik yaklaşımların belirleyici olduğu açık bir vakıa.\nNe yazık ki müslümanlar arası ilişkiler vahiy temelinde belirlenen ilişkiler değil. Ne kendi aralarındaki ilişkiler \"kardeşlik\" çerçevesi içinde belirleniyor, ne de kendilerinin dışındaki çevrelerle ilişkilerinde \"adalet\" ve \"hakkaniyet\" yerine oturuyor.\nNe kendi aramızda sevecen, ne kendi dışımızdakiler karşısında vakur ve ödünsüz olabiliyoruz.\nKur'an'dan aldığımız kavramlar, Kur'an'ın İlişkilerimizde belirleyici olması için sunduğu değerler içleri boşaltılarak bir jargon haline getirilmiş.\nİslami bir jargon içinde, yararı önceden hesap edilmiş İlişkileri sürdürüyoruz.\nHaklı olmaktan çok, güçlü olmak, hakka uygun davranmaktan çok, gücün gereklerini yerine getirmek dünya ile ilişkimizi sürdürürken dikkate aldığımız ölçüler haline geliyor.\nBu ölçü kaymasını, hayatın dayattığı bir zorunluluk gibi göstererek aklama konusunda oldukça mantıklı açıklamalar da yapabiliyoruz. Gücün gereklerine uygun davranmadığımızda başımıza gelebilecek pek elim ve vahim tablolar resmetmek, muhtemel acınaklı senaryolar kurgulamak gibi.\nGücün gereklerine uygun davranmadığımızda ezileceğimiz, başarılı olamayacağımız, yenileceğimiz saplantısı, güç arayışımızı \"ne pahasına olursa olsun\" koşuluna bağlı hale getiriyor.\nKendimizi ezilmemeye, başarılı olmaya, üstün gelmeye, bunun için de gücün gereklerini yerine getirmeye koşullandırmış durumdayız.\nBu güç arayışı yoluna girerken, \"İslam'ı yüceltmek için güç aramak\" gibi bir iyi niyetimiz olsa da, yolun sonuna geldiğimizde kendimizi başka birisi olarak bulabiliyoruz. Güç peşinde koşarken yol boyunca uğradığımız kimlik kaybı, bizi gücün bir araç olarak değil, kendi başına bir amaç sayıldığı bir noktaya getirmiş oluyor çoğu kez.\nBizim için güç ve başarının bir amaç değil, daha yüce değerleri gerçekleştirmede bir araç olduğu ve bu araçlara ancak onlarla amaçladığımız değerlerin izin verdiği yollarla sahip olabileceğimiz gerçeğini unutuyoruz.\nÇünkü araçlar \"ne pahasına olursa olsun\" koşuluyla sahiplenildiklerinde araç olmaktan çıkıp, birer amaca dönüşüyor ve araçların amaç halinde algılandığı bir ruhi ve zihni zemin, kendi kimliğimizle üzerinde durabileceğimiz bir zemin olmaktan çıkıyor.\nBizi, üzerinde İslami kimliğimizle duramayacağımız bu zemine taşıyan pragmatik yaklaşım, modern dünyaya özgü bir yaklaşım olarak karşımıza çıkıyor.\nİlişkilerde doğrunun yerini yararlı ve faydalı olanın alması modernizmin bir gereği olarak kendisini dayatıyor. Modernizm tayda esasına dayalı ilişkiler üzerinde varlık bulabilen bir sistem olarak pragmatizmi zorunlu hale getiriyor.\nBu zorunluluktan kaçış, hayatımızı modern değerlerden arındırmakla mümkün gözüküyor. Modern değerlerin hayatımızı işgal ettiği bir dünyada pragmatizmin ilişkilerimizi tayin etmesinde, davranışlarımızın fayda esasına göre şekillenmesinde şaşılacak bir durum yok.\nModern dünyanın karşısında bütünüyle Kur'an temelinde yeni bir dünya kurmadıkça İlişkilerimizi pragmatik yaklaşımların boğuntusundan kurtarmamız söz konusu olamaz. Modernizme karşı Kur'an'dan beslenen bütüncül bir tavır konulamadığı, hayatın bütününü kuşatan bir arınma gerçekleştirilemediği takdirde, gerek kişisel ilişkilerimizde, gerekse İslami gruplar olarak rejime karşı tutumumuzda çıkarcı bir ilkesizliğe düşmekten kurtulamayız.",
  "crawled_at": "2025-06-02T10:26:33.995943"
}