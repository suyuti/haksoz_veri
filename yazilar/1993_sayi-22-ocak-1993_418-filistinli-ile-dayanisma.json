{
  "id": "6115d1e8-92c1-441e-b75c-164454444abf",
  "title": "418 Filistinli ile Dayanışma",
  "author": "Haksöz",
  "year": "1993",
  "issue": "Sayı: 22 - Ocak 1993",
  "url": "https://www.haksozhaber.net/okul/418-filistinli-ile-dayanisma-320yy.htm",
  "content": "31 Aralık Perşembe 1992 yılının son günü, Nişantaşı Meydanı'nda sürgündeki Filistinli 418 müslümanla dayanışmak ve İsrail zulmünü kınamak amacıyla bir gösteri yapıldı.\nİsrail temsilciliği ve İsrail Hava Yolları Nişantaşı Meydanı'na bakan binaların dördüncü katlarında bulunuyorlar. Bilindiği gibi İsrail Başkanı Herzog'un Türkiye'ye geldiği 16 Temmuz 1992 günü, müslümanlar tarafından önünde protesto gösterisi yapılan ve camları kırılan İsrail Hava Yolları, Harbiye'deki binasından Nişantaşı'nda ki bir iş hanının dördüncü katma taşınmıştı.\nPolisin eylem başlamadan önce sıkı güvenlik önlemleri aldığı görülüyordu. Hatta Vali Konağı caddesinde sakalı olan bazı kişiler emniyet mensuplarınca yakalanıp polis minibüslerine doldurulmaya başlandı. Anlaşılan polis Nişantaşı'nda bir eylem yapılacağını bekliyor, ama muhtevasını kestiremiyordu. Muhtemelen yılbaşı arafesi nedeniyle Noel süsleriyle donatılmış büyük mağaza vitrinlerine yönelik bir saldırı beklentisi içinde olunacak ki, pasajların ve büyük mağazaların önlerinde ufak timlere bölünmüş birçok sivil ve resmi polis görevlisinin nöbet tuttuğu fark ediliyordu.\nSaat 12.30 dolaylarında bir müslümanın bağırarak \"Tekbir\" getirmesinden sonra, ara sokaklardan ve caddelerden yola çıkıp Nişantaşı Meydanı'nı trafiğe kapatan 250-300 civarında müslüman, hep birlikte \"tekbir\" getirmeye ve sonrasında da \"Kahrolsun İsrail\", \"Kahrolsun Siyonizm\" diye bağırmaya başladılar.\nMeydanda toplanan kalabalık geniş bir halka oluşturduktan sonra, üzerinde \"Sürgün Edilen 418 Filistinli'nin Yanındayız\", \"İsrail'in Sürgün Politikası intifada'yı Durduramaz\" yazılı pankartlar açtılar.\nFilistin müslümanlarına zulmeden, Filistinlileri yurtlarından sürgün etmeye kalkışan İsrail'in politikalarının kınandığı gösteride, sık sık \"İsrail Vuruyor intifada Büyüyor\", \"Kahrolsun Siyonizm\", \"Kahrolsun Amerika\", \"İslami Hareket Engellenemez\", \"Müslümanlar Kardeştir\", \"Muhammedin Ordusu Kafirlerin Korkusu\" sloganları atıldı. İsrail bayrağının yakılmasından sonra protesto eyleminin bittiği söylendi. Kalabalık dağılırken Çevik Kuvvetler göstericilere müdahale etti. Bazı göstericileri joplarla kovalayan polis, gösteriden önce ve sonra toplam 51 kişiyi gözaltına aldı. Gözaltına alınanlar akşam saatlerine doğru serbest bırakıldılar.\nGösteri sırasında eylemi izleyen kalabalığa atılan bildiriyi aşağıya alıntılıyoruz:\nBismillahirrahmanirrahim\nİNTİFADA'YA ve FİLİSTİN KIYAMINA SELAM!\nFilistin topraklarını planlı bir şekilde işgal eden İsrail; müslüman halkı tahkir ediyor, evlerinden kovuyor, kollarını bacaklarını kırıyor, hunharca katlediyor...\nYurtlarından edilmiş, hakları ellerinden alınmış vatansız, aç, sefil dolaşan müslümanlar, bu zulme ve vahşete karşı baş kaldırarak onurlu bir direniş gösteriyorlar. Bunlar insanlığın alnına sürülen Siyonist Zulmün kara lekelerini temizliyor, bizlerin onurunu yüceltiyorlar.\nŞanlı İNTİFADA İsrail'in korkulu rüyası haline gelmiş durumda. İsrail uluslararası hukuk kurallarını ve insani kuralları da çiğneyerek İntifada'nın yiğit erlerini katlediyor. Son olarak yedisini daha şehid etti. 415'ini de sürgün.\nBu gücü herhalde ağabeyleri ABD ve Batı emperyalistlerinden alıyor.\nAma hayır! İntifada sürecek. Ne ABD, ne Batı ve ne de Batı'nın satılmış yerli uşakları bu kıyamı durduramayacaklar. Eli sapanlı, kalbi imanlı bu coşku selinin önünde peyderpey devrileceklerdir.\nKafirler istemese de Allah nurunu tamamlayacaktır.\nYaşasın Şanlı Filistin İslami Kıyamımız.\nKahrolsun İsrail, ABD, Batı Emperyalistleri ve işbirlikçileri...\nTürkiyeli Müslümanlar",
  "crawled_at": "2025-06-02T10:26:33.995943"
}