{
  "id": "538c45f0-5caa-4a52-b353-9498a54960d7",
  "title": "Safımız Belli",
  "author": "Gülnur Aşcı Yetkin",
  "year": "2015",
  "issue": "Sayı: 295 - Ekim 2015",
  "url": "https://www.haksozhaber.net/okul/safimiz-belli-7334yy.htm",
  "content": "Kadim bir iniltidir burada gökyüzü\nBakınca hüzün toplarız göğün miğferlerinden\nAsra yemin ederek başlarız söze\nCevizden yapılma tabutları kalp oyuklarımızda saklarız\nKim olduğu ne olduğu ve nereden olduğunu umursamadan\nBin filizleri besleriz göğün mavi şapkasından\nSoluksuz ülkeler diyarı demiştik hani\nSınırları ol-ma-yan sınırsız derinliklerde\nKör ol-ma-yan kuyulara seslenmiştik Bedir’de\nUhud’da gazveye çıkaran neyse bildiğim\nBodur bir ağaca gizledim sırmalı bir kuş üstünde\nAğımı ören bu sessizlikte bir bilge kuş tünerdi yamacıma\nSessizliğin erdemini gösterdik içimizden\nKüfrü bilmezdik küfretmeyi de\nŞimdi her adım dolambaçlı olsa ne çıkar\nŞimdi her adım saklambaçlı olsa\nSırrı dökülen aynalar gibiydik bakınca yüzlere\nHepimiz birbirimizin sessiz gömütleri olsak da\nİlahi kelamın gölgesinde bir muştu bekleriz\nÇıkınca Bilal verince komutunu aynı safta\nAynı yolda yürüyecek olan değil miyiz?",
  "crawled_at": "2025-06-02T10:26:33.995943"
}