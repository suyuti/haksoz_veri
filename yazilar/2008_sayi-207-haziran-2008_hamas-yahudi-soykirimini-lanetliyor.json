{
  "id": "a42a304a-2c1b-4ff5-98d2-0afc77dca760",
  "title": "Hamas Yahudi Soykırımını Lanetliyor!",
  "author": "Besim Naim",
  "year": "2008",
  "issue": "Sayı: 207 - Haziran 2008",
  "url": "https://www.haksozhaber.net/okul/hamas-yahudi-soykirimini-lanetliyor-5548yy.htm",
  "content": "Hamas Hükümeti’nin Sağlık ve Enformasyon Bakanı\nFilistin halkı, bir yandan insanlarımızın büyük çoğunluğunun yaşadıkları topraklardan sürülüp atılmasına yol açan en-Nakba / Büyük Felaket’in 60. yıldönümünü anarken, diğer yandan Filistin’de kalanlarımız da giderek artan bir saldırı, katliam, hapis, etnik temizlik ve kuşatma gibi acılarla yüz yüze gelmekte. Ne var ki tüm bu gerçeğe rağmen Batı medyasından destek ve dayanışma görmek yerine, hâlâ kendimizi savunmak zorunda kalıyor oluşumuz inanılmaz bir durum.\nFilistin liderliğini tecrit etmeye yönelik geniş çaplı planın bir parçası olarak Hamas’ın ve Gazze halkının topraklarımızı gasp eden Siyonist işgale karşı mücadelelerini anti-Semitist bir motivasyona dayandırmak son zamanlarda sıkça karşılaştığımız bir çarpıtma. International Herald Tribune’ün baş sayfasında yayınlanan bir makale ve yine el-Aqsa uydu kanalında Nazilerin gerçekleştirdiği soykırıma dair bir program vesilesiyle yazılanlar bu durumun taze örnekleri olarak karşımıza çıkmakta.\nBir kere el-Aqsa kanalının İsmail Heniye başbakanlığındaki Hamas hükümetinin görüşlerini birebir yansıtma konumunda olmayan bağımsız bir medya kurumu olduğu görülmeli. Bu kanal çoğu kere Hamas hükümetince de paylaşılmayan ama Filistinliler arasında mevcut çeşitli görüşlerin tartışılmasına zemin sağlamaktadır. Emin Dabbur’un el-Aqsa kanalında serdettiği görüşler sadece kendisini bağlar.\nAma burada daha dikkat çekici bir husus var: İsrail medyasında siyasetçiler ve gazetecilerce sıkça ortaya konulan ve Filistin halkının yaşadıkları topraklardan topyekûn sürülmesini ya da “transfer”ini savunan görüşler konusunda Batı medyasında aynı titizliği göremiyoruz. Oysa İsrail medyası ve İsrail yanlısı basın yayın organları, 1948 Felaketi’nin tarihsel verilerinin ve Haganah, Irgun ve Lehi gibi örgütlerin Filistinlileri kitlesel olarak zorla sürüp çıkartmak için işledikleri katliamların inkar edilmesine ya da basitleştirilmesine yönelik sözlerle, açıklamalarla dolu.\nŞurası açık, ne Hamas ne de Gazze’deki Filistin hükümeti Nazilerin yaptığı soykırımı inkar etmemektedir. Holokost sadece insanlığa karşı işlenmiş bir suç olmayıp, modern çağın en vahşi sayfalarından biridir. İnsanlığa karşı işlenmiş tüm suçları ve din, ırk, cinsiyet ve ulus temelinde tüm ayrımcılıkları reddettiğimiz gibi Holokost’u da lanetliyoruz.\nBunun yanında hiçbir ihtiraz-i kayıt düşmeksizin Nazilerin Avrupa’daki Yahudilere yönelik suçlarını lanetlediğimiz gibi, Siyonistlerce bizlere karşı sürdürdükleri etnik temizlik ve boyun eğdirme kampanyasına uluslararası meşruiyet sağlamak amacıyla Holokost’un istismar edilmesini de şiddetle reddediyoruz. Öyle ki, bize karşı takınılan tutumun Şubat ayında İsrail Savunma Bakan Yardımcısı Matan Vilnai’nin Gazze halkına karşı “holokost” uygulama tehdidine kadar vardırıldığı hatırlanacaktır.\n24 saat içinde yarısından fazlası sivil ve dörtte biri de çocuk olmak üzere 61 Filistinli bir dizi hava saldırısı ile katledildi. Gazze halkına karşı insanlık dışı korkunç bir kuşatma sürdürülmekte. Hamas’ın Ocak 2006’da seçimleri kazanmasından sonra uygulamaya konulan ambargo iki yıldır büyük acılara sebebiyet veriyor. İlaç ve yiyecek yokluğu nedeniyle sayısız Filistinli hayatını kaybetti.\nBırakalım saldırgan politikalarını desteklemeyi ya da meşrulaştırmayı; ne Avrupalıların genelinin ne de İngilizlerin, Holokost kurbanlarına sempati görüntüsü altında Siyonistlerin Filistin halkına karşı yaptıklarını görmezden gelmeye hakları olamaz.\nFilistin halkı özgürlük, bağımsızlık ve tüm bölge insanlarıyla barış içinde bir arada yaşamayı hedeflemektedir. Bugün 6 milyondan fazla Filistinli mülteci konumundadır. 1967 yılından bugüne kadarki süre içinde 700 binden fazla Filistinli İsraillilerce en az bir defa tutuklanmıştır. Binlerce insanımız katledilmiştir. Ne yazık ki ne bu veriler ne Batı Şeria’nın % 20’sini yutan ayrım duvarı ne de topraklarımız üzerinde uluslararası hukuka aykırı bir şekilde inşa edilmiş ağır silahlarla donatılmış yerleşim bölgeleri olgusu kimseyi pek ilgilendirmemektedir.\nHalkımızın çektiği acılar bizimle Filistin’deki ya da bir başka yerdeki Yahudiler arasındaki dini bir ihtilaftan kaynaklanmamaktadır. Hamas’ın soruna yaklaşımı liderliği tarafından defalarca tekrar edilmiş, 2006 hükümet programında da ilan edilmiştir. Çatışma bütünüyle siyasi niteliktedir: Kavga toprakları işgal edilmiş bir halk ile işgalci, saldırgan bir güç arasındadır.\nDireniş hakkımız her türlü uluslararası sözleşme ve dini gelenek tarafından kabul edilmektedir. Bize göre Yahudiler Avrupa topraklarında zulme maruz kalmış Kitap Ehli bir halktır. Ne zaman sığınmak istemişlerse Müslümanların ve Arapların toprakları onlara güvenli bir mekân olmuştur. Bizlerin arasında hep barış ve refah içinde yaşamışlar; birçoğu Müslüman ülkelerde önemli pozisyonlarda bulunmuştur.\nAma şu da var ki, yaklaşık bir asırlık sömürgecilik ve ırkçı saldırganlıktan sonra bazı Filistinliler ister istemez kendilerine zulmeden bu insanların başkaları tarafından zulme ve katliama maruz kalmış insanların çocukları olabileceğinden kuşku duymaktadırlar!\nFilistinliler Holokost’la herhangi bir ilgileri olmamasına karşın, başkalarının işledikleri suçlardan dolayı cezalandırılmaktadırlar. Bununla birlikte, Filistin’de ve dünyanın başka yerlerinde İsrailli ve Yahudi insan hakları aktivistlerinin Filistinlilerin haklarını savunduklarını görüyor ve bundan memnuniyet duyuyoruz.\nBatı’da gazetecilerin Filistin konusunu ele alırken daha objektif bir tutum geliştirmelerini umuyoruz. Filistinliler İsrail yıkım makinesince sürekli biçimde katledilmektedirler. Buna rağmen Batı medyasında İsrail lehine açık bir tarafgirlik görüyoruz.\nAvrupalılar Filistin’de bugün yaşananların doğrudan sorumluluğunu taşımaktadırlar. Filistin topraklarının İsrail işgaline peşkeş çekilmesi İngiliz manda yönetimi döneminde gerçekleşmiştir. Nazi Almanya’sı Yahudilere karşı en vahşi suçları işlemiş ve hayatta kalabilenlerin güvenlik endişesiyle Filistin’e göçmelerine neden olmuştur. Tüm bu gerekçelerle bizler, Avrupalıların tarihsel suçlarının sorumluluğunu kavramaları ve hiç olmazsa halkımızın karşılaştığı trajediye ilişkin olarak daha dengeli bir tutum geliştirmelerini umuyoruz.\nGuardian\n(18 Mayıs 2008)’dan\nÇev: Hasan Soylu",
  "crawled_at": "2025-06-02T10:26:33.995943"
}