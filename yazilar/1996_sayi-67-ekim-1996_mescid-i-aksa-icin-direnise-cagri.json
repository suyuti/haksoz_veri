{
  "id": "283f8fb3-4067-4714-b6db-8db0e9679d50",
  "title": "Mescid-i Aksa İçin Direnişe Çağrı",
  "author": "Haksöz",
  "year": "1996",
  "issue": "Sayı: 67 - Ekim 1996",
  "url": "https://www.haksozhaber.net/okul/mescid-i-aksa-icin-direnise-cagri-1462yy.htm",
  "content": "İsrail'in Mescid-i Aksa'ya ve Filistin müslümanlarına karşı gerçekleştirdiği saldırıları ve Siyonist katliamı protesto etmek üzere 27 Eylül Cuma günü Filistin'le Dayanışma ve Dostluk Derneği (FDD) tarafından bir basın toplantısı düzenlendi. FDD yönetim kurulundan Ahmet Varol, Remzi Çayır, Rıdvan Kaya, Nurettin Şirin, Fikret Özdemir, Ahmet Ağırakça'nın ve kurucu üye Sefer Turan'ın katılıp açıklamalarda bulundukları toplantıya basın mensupları yoğun bir ilgi gösterdi. Tarık Zafer Tunaya Salonu'nda yapılan toplantıda ifade edilen görüşlerden bazıları şunlardı: \"Mescid-i Aksa ile ilgili olarak Siyonistlerin gerçekleştirdikleri son katliam, \"barış\" kavramının işgalci İsrail devleti tarafından, dünya kamuoyunun gerçekleri görmesini engellemek amacıyla tıpkı bir uyuşturucu gibi kullanıldığının en açık delilidir. Filistinli müslümanlar Allah'ın çevresini mübarek kıldığı Mescid-i Aksaya sahip çıkmak için gösterdikleri duyarlılık intifadanın yeniden başlamasına neden olmuştur. Türkiye müslümanlarını bu kutsal mücadelede Filistinli kardeşlerinin yanında yer almaya; Türkiye'deki yönetimi de artık bu son olaylarla birlikte Siyonist işgal rejiminin gerçek kimliğini görmeye ve bu rejimle ilişkilerini kesmeye çağırıyoruz.\" \"Mescid'i Aksa'nın altında yer alan yaklaşık 500 metrelik tüneller Ağlama Duvarı'nı şehir merkezine bağlamakta ve kolaylıkla yahudi fanatikler tarafından bomba yerleştirilerek Mescid-i Aksa çökertilebilecektir. Siyonist emellere hizmet eden bu Siyonist icraatlara karşı direnen Filistinli müslümanlar, İsrail askerlerinin silahlı saldırısına uğramışlar ve onlarca genç baş ve göğüslerinden vurularak şehid edilmişlerdir. Bu bir vahşet, bir katliamdır. TC hükümeti bu katliam karşısında İsrail'i yeterince kınamamıştır. Kaldı ki kınaması bile yeterli değildir. Hükümetin İsrail'le varolan bütün ilişkilerini koparması gerekmektedir. Aksi takdirde katliamın suç ortağı olacak, Filistinli gençlerin kanı TC hükümetine de sıçrayacaktır.\"",
  "crawled_at": "2025-06-02T10:26:33.995943"
}