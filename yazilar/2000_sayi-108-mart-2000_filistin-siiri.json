{
  "id": "87705a03-1aea-4097-8e46-436a69a5c48c",
  "title": "Filistin Şiiri",
  "author": "Semih El-Kasım",
  "year": "2000",
  "issue": "Sayı: 108 - Mart 2000",
  "url": "https://www.haksozhaber.net/okul/filistin-siiri-2690yy.htm",
  "content": "Yitireceğim belki de herşeyimi,\nSatacağım giysilerimi belki de,\nSenin paşa gönlün dilerse,\nSatacağım yatağımı yorganımı,\nTaş ocaklarında çalışacağım belki de,\nHamallık edeceğim belki de, lağımcılık, çöpçülük.\nArpa tanesi arayacağım belki de pisliklerin içinde.\nBelki de çıplak kalacağım, aç kalacağım.\nAma hiçbir zaman oturmayacağım pazarlığa seninle,\nEy güneşin düşmanı\nSıkacağım dişimi dayanacağım,\nSon damlasına dek kanımın.\nBelki sen, şu bir karış toprağımı da alacaksın birgün,\nAtacaksın belki de gençliğimi zindana,\nNeyim var, neyim yoksa atalarımdan kalma,\nYağma edeceksin belki de hepsini,\nKabımı kacağımı, küplerimi, hasırımı, kilimimi, sedirimi.\nYakacaksın belki de kitaplarımı, şiirlerimi.\nYem edeceksin belki devücudumu kurda kuşa.\nBelki de ölüm saçan korkuluğu dikeceksin köyümüze,\nAma hiçbir zaman oturmayacağım pazarlığa seninle,\nEy güneşin düşmanı,\nSıkacağım dişimi, dayanacağım,\nSon damlasına dek kanımın\nBelki de söndüreceksin bütün ışıklarını gecemin,\nKoparacaksın anamın sıcak koynundan belki de beni,\nBozacaksın belki de tarihimi, edeceksin allak bullak,\nDört yanıma duvarlar öreceksin belki de, kalın, yüksek,\nBelki de çarmıha gereceksin beni bir gün\nKarşısında bir sürü hergelenin.\nAma hiçbir zaman oturmayacağım pazarlığa seninle,\nEy güneşin düşmanı,\nSıkacağım dişimi, dayanacağım,\nSon damlasına dek kanımın.",
  "crawled_at": "2025-06-02T10:26:33.995943"
}