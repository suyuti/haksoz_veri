{
  "id": "cc30043d-582e-4c61-9680-d5c27d2e240d",
  "title": "Nurettin Şirin ve MÜSİAD",
  "author": "Haksöz",
  "year": "1998",
  "issue": "Sayı: 87 - Haziran 1998",
  "url": "https://www.haksozhaber.net/okul/nurettin-sirin-ve-musiad-2048yy.htm",
  "content": "Geçtiğimiz yıl Sincan'da düzenlenen Kudüs Gecesi'nde yaptığı konuşmanın içeriği ve gecede kullanılan posterleri temin etmesi bahane edilerek tutuklanan ve daha sonra genel faaliyetleri dolayısıyla terör örgütü kapsamında değerlendirilerek \"Hizbullah\"ın propagandasını yapmak suçundan Ankara DGM tarafından 17.5 yıl hapis cezasına çarptırılan gazeteci yazar Nurettin Şirin'in Yargıtay'a temyize gönderilen davası 27 Mayıs 1998 Çarşamba günü Yargıtay'da görüldü ve duruşma Eylül 98'e ertelendi.\nŞirin, TCK'nın 168/2'de belirtilen \"terör örgütünün sair efradı olmak, yardım ve yataklık etmek, propagandasını yapmak\" suçlamasıyla ceza alırken garip bir çelişki olarak MİT ve Emniyet raporlarında Hizbullah'ın Türkiye'de hiçbir altyapısının ve Türkiye'ye karşı hiçbir faaliyetinin olmadığı belirtiliyordu.\nHiçbir makul gerekçesi olmayan karar düzenin müslümanlara yönelik sindirme politikalarının bir parçasıdır. Bu bağlamda, aylardır cezaevinde tutuklu bulunan Nurettin Şirin'in nihayet MÜSİAD tarafından hatırlanması ve destek ziyaretinin gündeme gelmesi ilginç bir gelişmedir. Bilindiği gibi DGM savcısı Nuh Çetinkaya, MÜSİAD başkanı Erol Yarar hakkında aylar önce yaptığı konuşma yüzünden gazete haberine dayanarak TCK 312/2'den 1 yıldan 3 yıla kadar hapis cezası istemiyle dava açmış ve dernekler yasasının 76/1 md. uyarınca MÜSİAD'ın kapatılmasını istemişti.",
  "crawled_at": "2025-06-02T10:26:33.995943"
}