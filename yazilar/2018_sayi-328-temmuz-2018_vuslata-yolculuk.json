{
  "id": "993cae2c-3aa2-43b9-a75d-e29419b7cfd9",
  "title": "Vuslata Yolculuk",
  "author": "Atavi Osman Erdemir",
  "year": "2018",
  "issue": "Sayı: 328 - Temmuz 2018",
  "url": "https://www.haksozhaber.net/okul/vuslata-yolculuk-7975yy.htm",
  "content": "Siyah sünnet çekilmiş gözlerine ölüm\nVuslatın hicabı yırtılmış Filistin’de\nDüşler siluetlerini yakmış özlemler için\nSevdası yarım kalmış bir tuvalden kanıyor\nTamamlanmamış bir gravürün sürgün öyküsü\nAmber korkularıyla açılıyor arş\nŞimdi omuzlarda giden bir isra yolcusudur\nKanatları savruk bir şehidin duası dudaklarda\nDokunduğum cümlelerin girdabında boğuluyorum\nSussam... Ayın on dördü dilindeki gece\nYüzüme vuruyor tüm cinayetlerini\nBulaşıcı ihanetin yudumladığı çöl karası yüzler\nGerdanına kan düşürdü yine aşkın\nKurtuba’nın, Leyla’nın ve Aksa’nın\nVuslata sürgün bu şehirde, Gazze’de\nSevdalanmanın güç olduğunu bilerek\nYaşanmış tüm ihanetleri bedenimize yazdık\nMahremimize tüneyen en kutsal duaları çıkarmak için\nBiz yüreğimize demirleyen tüm gemileri yaktık\nBakışlarımızın derinliğine yıldızları gömdük\nKorkuları gömdük simsiyah kefenleriyle\nKudüs gecelerinin korsan sevdalarıyla\nBir kez daha güvercin düştü gerdanına aşkın\nAteşin halil dilini kuşanırken nar\nÖpüldüler tek tek boyunlarındaki yaradan\nÖpüldüler Cebrail’in dudağında\nBir başka kaderin özlem dilinde",
  "crawled_at": "2025-06-02T10:26:33.995943"
}