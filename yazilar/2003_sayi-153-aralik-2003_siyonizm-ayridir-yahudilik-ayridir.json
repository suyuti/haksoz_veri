{
  "id": "ce6d1591-6ad6-4b28-be13-cafe14b974a6",
  "title": "Siyonizm Ayrıdır, Yahudilik Ayrıdır!",
  "author": "Özgür-Der",
  "year": "2003",
  "issue": "Sayı: 153 - Aralık 2003",
  "url": "https://www.haksozhaber.net/okul/siyonizm-ayridir-yahudilik-ayridir-3854yy.htm",
  "content": "15 Kasım 2003\nHalkımızın Siyonist yayılmacılığa duyduğu öfkeyi kaba bir Yahudilik düşmanlığına dönüştürmeyi amaçladığını düşündüğümüz bugünkü (15 Kasım 2003) Beyoğlu ve Şişli'deki iki Sinagog'a yapılan, birçok insanın ve yahudi dindarın öldüğü ve yaralandığı eylemi İslam'ın tevhid ve adalet ölçülerine ters bir tutum olarak görüyor ve kınıyoruz.\nSiyonistlere ve işbirlikçilerine karşı çıkışımız Yahudilik dinine ve mabedlerine düşmanlığımız anlamına gelemez. Bir din olan Yahudiliği, ulusal ve seküler emperyalist bir ideoloji olan siyonizmin emelleri doğrultusunda kullanmak ne ise; siyonizmi de Yahudilikle aynı kefede görmek aynı oranda saptırıcı bir yanlıştır. Ve hiçbir müslüman, karşıtının ilahına sövmeyeceği gibi mabedine de saldırmaz. Yahudilik diniyle tartışmak farklı bir şeydir; küresel kapitalizmin maşası olan Siyonist emperyalizm ile mücadele ayrı bir şeydir. Müslümanlar nasıl ki, siyonizmin Filistin topraklarını ve Kudüs'ü işgal etmesini kabul edemezlerse; sinagog baskını ile antisemitizm yapılmasını da kabul edemezler. Bu saldırı çarpık bir zihnin ürünüdür ve eleştirilmelidir.",
  "crawled_at": "2025-06-02T10:26:33.995943"
}