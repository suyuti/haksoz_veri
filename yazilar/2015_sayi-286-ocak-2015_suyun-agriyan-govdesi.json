{
  "id": "f379e305-67ee-4f16-88b5-41845c215ccc",
  "title": "Suyun Ağrıyan Gövdesi",
  "author": "Serkan Akçora",
  "year": "2015",
  "issue": "Sayı: 286 - Ocak 2015",
  "url": "https://www.haksozhaber.net/okul/suyun-agriyan-govdesi-7177yy.htm",
  "content": "“mazlum mültecilere ithafen…”\nBir gizli istek ki, dünyanın balkonundan dökülür\nŞeytan,\nOyun olsun diye veriliyor bize, sesi kulağımızda\nFısıldayışındaki çekicilik\nVe o dayanılmaz küresinin meşrebini kuruyor.\nKanımıza geceleri sızmak isteyen varlık\nAsırlar öncesinden ayaklarımızı yaralar\nSarsar bizi.\nAh o ölülerin sırıtması, kükremesi\nAdaletleri ki, o hep aynı buhran\nBabil kulesinde hep aynı ses.\nSoğuk kıyafetiyle gece baştan sona ay bahçesi\nYollar beyazlaşır açılır birçok yalnızlığa\nVe gezginlerin uzak ülke düşleri\nDaha uyanık değilken yoklar beni\nBu büyü rüzgârlarıyla yol alırken,\nSularda dipte büyük bir tekne\nHâlâ iskelet hâlâ batık.\nBen ki, ateşe attım bedenimi\nKim bilebilir, belki de sizi tanımayacağım\nUzun vadinin sert zeminine kızıl bir buğday düştüğünde\nDuyulan neyse öyle bir ses çıkaracak ağzımdan ve\nİnsan kalabalığını geride bırakacağım.",
  "crawled_at": "2025-06-02T10:26:33.995943"
}