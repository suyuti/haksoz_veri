{
  "id": "b6b6d8ba-0832-42f5-af29-6f749cc77e56",
  "title": "ABD Mısır'da Kıptileri Güçlendiriyor!",
  "author": "Haksöz",
  "year": "2007",
  "issue": "Sayı: 198 - Eylül 2007",
  "url": "https://www.haksozhaber.net/okul/abd-misirda-kiptileri-guclendiriyor-5315yy.htm",
  "content": "Yakında açıklanan ABD Kongre belgeleri Amerikan yönetiminin Mısır'daki Hristiyan azınlık Kıpti toplumunu güçlendirmek için büyük mali yardımda bulunduğunu ortaya koydu. Yardımların çoğunun ABD Dışişleri Bakanlığı'na bağlı olarak çalışan Uluslararası Kalkınma Ajansı (USAID) programı üzerinden aktarıldığı öğrenildi. Programdan yararlananlar arasında 40'ı aşkın Kıpti örgüt bulunmakta. Bu örgütlere milyonlarca dolar yardım ulaştırılmış.\nYardım kapsamında sağlık, eğitim, altyapı, sivil toplumun geliştirilmesi gibi alanlar yanında Kıptilerin yoğun olarak yaşadıkları kırsal bölgelerde su programları, su ıslah sistemlerinin geliştirilmesi, kanalizasyon sisteminin kurulması gibi konular da var.\nKongreye sunulan belgelerde Mısır'daki Kıpti azınlığın korunması ve geliştirilmesi için yoğun bir çaba sarf edildiği dile getirilmekte. Oysa Mısır yasaları etnik ve dini temelde dış yardım almayı kesinlikle yasaklıyor.\nABD'nin önde gelen sağ kanat düşünce kuruluşlarından Hudson Enstitüsü'nde İslam uzmanı olarak çalışan Paul Marshall, Kıptilerin durumunun giderek kötüleştiğini ve dini baskı altında tutulduklarını söylüyor. Bu yüzden Kıpti toplumunun desteklenmesi gerektiği sonucuna varıyor. Öte yandan Ortadoğu'da Hristiyan azınlıklara yönelik destek politikası izlemesinin ABD'yi İslam dünyasında daha da yalnızlaştıracağı endişesini dile getirenler de var.\nHuman Rights Watch örgütünün Ortadoğu direktörü Sarah Lee Whitson ise ayrımcılığa maruz kalan ve içinde yaşadığı ülkenin kaynaklarından eşit yararlanamayan her topluma yardım edilebileceğini, bunun doğal olduğunu fakat eğer bu yardımlar bir grup Hristiyanı dini kimliklerinden dolayı desteklemeyi içeriyorsa bunun yanlış ve tehlikeli bir uğraş olduğunu dile getiriyor.",
  "crawled_at": "2025-06-02T10:26:33.995943"
}