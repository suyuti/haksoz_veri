{
  "id": "a4b7155d-d7ab-4b37-b070-50402dc3a1ea",
  "title": "“Anayasa Mahkemesi Kararı Yok Hükmündedir!”",
  "author": "Haksöz",
  "year": "2008",
  "issue": "Sayı: 208 - Temmuz 2008",
  "url": "https://www.haksozhaber.net/okul/anayasa-mahkemesi-karari-yok-hukmundedir-5568yy.htm",
  "content": "Anayasa Mahkemesi (AYM)’nin Meclis’te 411 milletvekilinin oylarıyla kabul edilen 10. ve 42. madde değişikliklerini iptal kararının hemen ertesinde Türkiye’nin farklı şehirlerinde protesto eylemleri düzenleyen Müslümanlar, AYM’nin kararının hiçbir değer ifade etmediğini duyurdular. Gerek başörtümüzle ilgili olarak, gerekse de inancımızla, kimliğimizle ilgili karşılaştığımız diğer haksızlıklara, zulümlere karşı sesimizi yükseltmeyi sürdüreceğimizin deklare edildiği eylemlerde, cübbeli darbe düzenine karşı da mücadele saflarını terk etmeyeceğimiz vurgulandı.\nİSTANBUL\nÖzgür-Der’in çağrısıyla 6 Haziran Cuma günü Fatih Saraçhane Parkı’nda toplanan Müslümanlar, hâkimler oligarşisinin yargı kararına asla saygı duymayacaklarını belirttiler. Farklı kuruluş temsilcilerinin de destek verdiği eylemde\nKenan Alpay\n,\nSibel Eraslan\n,\nFatma Benli\n,\nAhmet Yıldız\n,\nDoç. Dr. Mualla Kavuncu\n,\nYıldız Ramazanoğlu\n,\nHülya Şekerci\nve\nRıdvan Kaya\nyaptıkları konuşmalarda özetle şu vurgularda bulundular:\n“Hukuk, adalet ve halk iradesi tanımayan bir karar; tanınmaya da saygı duyulmaya da layık değildir! Halka ve İslami değerlere düşmanlığın bir göstergesi olarak alınan karar, hâkimler oligarşisinin askerin emrinde olduğunun bir göstergesidir. Halk düşmanı olarak örgütlenen yargı faşizmi, kökleri İttihat Terakki’den Susurluğa, Şemdinli’den Ergenekon’a uzanan çeteci-darbeci bir sistemi kaim kılmaktadır. Kur’an’ın bir emri olarak yaşattığımız ve İslami kimliğimizin bir sembolü olan başörtümüz hakkında hiç kimsenin konuşma hakkı yoktur. Bu kararla Meclis fiilen bitmiştir; hukuk kılıfına sarılmış zorbalıkların klasik darbeleri bile geride bıraktığı görülmelidir. Irak’ta, Afganistan’da kardeşlerimizi katleden ABD’li işgalciler; Filistin işgalcisi Siyonistler; Almanya’da, Avusturya’da, Danimarka’da ırkçı-faşistler ne kadar İslam düşmanı iseler bunlar da o kadar İslam’a düşman! Öte yandan ülkede bu kadar hukuk skandalları yaşanırken şairlerin, aydın ve sanatçıların susması hayra alamet değildir. Zulmü deşifre eden şiirleri, şarkıları yüksek sesle haykırmanın tam zamanıdır.”\nGrup Yürüyüş’ün söylediği Özgürlük Türküsü’ne topluluk tarafından coşkuyla eşlik edilen eylemde “İnancımızı ve Kimliğimizi Yok Sayan Hiçbir Kararı Kabul Etmedik, Etmeyeceğiz!”, “Yargı Oligarşisi Halkın İradesini Teslim Alamaz!”, “Zorbalığa Hayır; Başörtüsü Yasağına Son!” yazılı pankartlar açıldı ve ellerde “İstiklal Mahkemesi Ruhu Anayasa Mahkemesi’nde Yaşıyor”, “Anayasa Mahkemesi’nin Asli Üyeleri: Kılıç Ali, Kel, Ali, Necib Ali”, “Anayasa Mahkemesi Oligarşinin Sesi!” vb. yazılı dövizler taşındı.\nAynı gün Genç Siviller de çeşitli kuruluşların desteğiyle Beyoğlu’nda gerçekleştirdiği protesto eyleminde AYM’nin kararını “Cumhuriyet’in Sonu” olarak niteledi.\nANKARA\nİLKAV’ın çağrısıyla 6 Haziran’da AYM’nin Ankara’daki binası önünde toplanan Müslümanlar, mahkeme yargıçlarını istifaya çağırdılar ve bina önüne üzerinde “Anayasa Mahkemesi’nin kararı İslam’a ve İslami değerlere yeni bir baskıdır. Başörtüsü Allah’ın emridir; bu emri ortadan kaldıracak hiçbir güç tanımıyoruz. Başörtüsü onurumuzdur koruyacağız!” yazılı siyah bir başörtüsü bıraktılar.\nProtestolarını ertesi gün (7 Haziran Cumartesi) de sürdüren Ankaralı Müslümanlar yine İLKAV’ın çağrısıyla Abdi İpekçi Parkı’nda toplandılar. “Allah’ın Emrini Kaldırmaya Mahkemenin Gücü Yetmez!” yazılı pankartın açıldığı eylemde İLKAV Başkanı\nMehmet Pamak\n, “AYM, Yargıtay ve Danıştay’ın hukuku ayaklar altına alan kararları ve siyasi muhtıra mahiyetindeki bildirileri, laikliği ve Kemalizm’i dinleştirip herkese dayatan ideolojik bir taassubun, insan haklarını tehdit olarak algılayan, özgürlükleri ve hukuku yok sayan despot bir anlayışın ideolojik ürünüdür.” dedi. Pamak, sözlerini şöyle sürdürdü: “Ne yaparlarsa yapsınlar, hangi kararları alırlarsa alsınlar, ne çeşit darbe yaparlarsa yapsınlar, her şeye rağmen, biz bu ülkede Müslümanlar olarak varız ve var olmaya da devam edeceğiz. Allah’a, Resulü’ne ve Kur’an’a bağlılığımızdan ve İslam’ı hayata hakim kılma mücadelemizden asla vazgeçmeyeceğiz.”\nDİYARBAKIR\nÖzgür-Der Diyarbakır Şubesi’nin 6 Haziran’da organize ettiği eylemdeOfis Camii’nden AZC Plaza’ya kadar protesto yürüyüşü yapıldı. “Yargı; Başörtümden, İnancımdan, Kimliğimden Elini Çek!” yazılı bir pankart açan topluluk Kur’an’ın emri olan başörtüsünü hiç kimsenin yasaklayamayacağı mesajını verdi. Eylemde bir konuşma yapan Özgür-Der Diyarbakır Şube Başkanı\nSerdar Bülent Yılmaz\n, Genelkurmay Başkanı Org. Büyükanıt’ın, mahkeme kararı hakkındaki “malumun ilanı” açıklamasını hatırlatarak “Bizce de malumun ilanıdır; ama Türkiye Cumhuriyeti devletinin bir zulüm devleti olduğunun ilanı. Şu halde bir malumu da biz ilan edelim: Ey zalimler! Ey bu kararın altına imza atanlar! Ahirette bu yaptıklarınızın cezasını çekeceksiniz. Haberiniz olsun ki Cehennem, Allah’ın dinine savaş açan zalimler içindir; sizi Allah’ın azabıyla uyarıyoruz!” dedi.\nBURSA\nÖzgür-Der Bursa Şubesi’nin 6 Haziran’da Orhangazi Parkı’nda düzenlediği eylemde “Cübbeli Darbe Düzenine Hayır!”, “Başörtüsü Allah’ın Emridir; Koruyacağız!” yazılı pankartlar açıldı. Eyleme katılan topluluk adına bir konuşma yapan Özgür-Der Bursa Şube Başkanı\nAziz Avar\n, İslami değerlerin toplumsal hayattan uzaklaştırılma çabasına karşı mücadele edeceklerini; darbe ve andıçlarla halkın susturulamayacağını belirtti.\nÇORUM\nÖzgür-Der Çorum Şubesi ve İlke-Der tarafından 6 Haziran’da Merkez Postane önünde gerçekleştirilen eylemde AYM kararının asla meşru olmadığı vurgulandı. “Çekin elinizi örtümüzden!” mesajının verildiği eylemde Özgür-Der Çorum Şube Başkanı\nBülent Gökgöz\n, AYM’nin son kararıyla İslami değerlerin hedef olduğunun bir kez daha açıkça ortaya koyulduğunu belirterek baskı, hukuksuzluk ve keyfiliğin devam ettiğini söyledi.\nBATMAN\nBatman Düşünce ve İnanç Platformu 7 Haziran’da İnsan Hakları Anıtı önünde gerçekleştirdiği eylemde mahkeme kararını protesto etti. Eyleme katılan yazar\nCihan Aktaş\n, politik karar veren mahkemenin güvenirliğini yitirdiğini belirtti. Eylemde okunan açıklamada da inancımızı ve kimliğimizi yasaklamaya kalkan hiçbir kararın, toplumun vicdanında yer etmeyeceği vurgulandı.\nİZMİR\nÖzgür-Der İzmir Şubesi’nin çağrısıyla 6 Haziran’da Konak Meydanı’nda toplanan Müslümanlar, “İşte Hukuk (!) İşte Adalet (!) Oligarşinin Sesi Anayasa Mahkemesi!” yazılı bir pankart açtılar. Topluluğu temsilen bir konuşma yapan Özgür-Der İzmir Şubesi Yönetim Kurulu üyesi\nÖzlem Öz\n, bir darbe kurumu olarak tezahür eden AYM’yi İstiklal Mahkemeleri’ne benzetti ve silahlı darbe düzenine karşı olduğu gibi, cübbeli darbe düzenine karşı da mücadeleye devam edeceklerini ifade etti.\nVAN\nAYM Van’da 6 Haziran’da Memur-Sen Van İl Başkanlığı tarafından; 7 Haziran’da da Van Hak ve Özgürlükler Platformu tarafından protesto edildi. Yapılan açıklamalarda İslam inancını düşman gören ve hukuku resmi ideolojiye kurban eden bir yargı kararının meşru olmadığı vurgulanarak hiç kimsenin bizden fıtratı, İslam’ı ve hukuku ezip geçen bu mahkeme kararına saygı duymamızı beklememesi gerektiği ifade edildi.\nANTALYA\nAkdeniz Dayanışma Platformu 7 Haziran’da düzenlediği eylemle AYM kararını protesto etti. Kararın sürpriz olmadığının vurgulandığı eylemde, 27 Mayıs cuntası ile doğan ve 12 Eylül faşizanlığı ile büyüyen bir mahkemeden özgürlükçü bir karar beklemenin saf dillik olacağı belirtilerek AYM’nin ana muhalefet partisi gibi hareket ettiği vurgulandı.\nTATVAN\nÖzgür-Der Tatvan Şubesi’nin gerçekleştirdiği protesto eylemine çeşitli kuruluşlar da destek verdi. Bitlis-Tatvan halkının yoğu ilgi gösterdiği eylemde Özgür-Der Yönetim Kurulu üyesi\nErsin Sönmezler\n, 70 milyonluk bir ülkeyi laik ideoloji ile terbiye etmeye çalışanların inancımızı engelleyemeyeceklerini belirtti. Kürtçe sloganların da atıldığı eylemde şair\nM. Şakir Koçer\nde bir konuşma yaparak başörtüsü ve İslami kimlik düşmanlarının halka zindan ördüklerini söyledi.\nSAKARYA\nSapanca ilçesinde Tevhid ve Adalet Platformu tarafından 7 Haziran’da bir protesto eylemi gerçekleştirilirken merkez ilde ise aynı gün Sakarya Başörtüsü Platformu tarafından bir protesto eylemi düzenlendi. Her iki eylemde de AYM kararının, askeri vesayet sisteminin yargıçlar oligarşisi eliyle gerçekleştirdiği yeni bir darbe hamlesi olduğu vurgulanarak kararın da karar vericilerin de Müslüman halk nezdinde hiçbir hükmü bulunmadığı; değersiz ve geçersiz olduğu ifade edildi.\nTOKAT\nTOKAD’ın çağrısıyla 6 Haziran’da yapılan başörtüsü eyleminde yasakçılara karşı mücadele çağrısında bulunuldu. Eylemde yapılan açıklamada Allah’ın ayetlerine karşı, ellerindeki güce güvenerek istikbara kapılan ve inkâra şartlananlara, Rabbimize verecekleri hesap hatırlatıldı. AYM kararının, kendi çıkarlarını korumak için halka zulmetmekten başka bir yol bilmeyen Firavun zihniyetiyle şekillendiği belirtildi.\nKOCAELİ\nKocaeli İnanç Özgürlüğü Platformu her hafta İzmit Sabri Yalım Parkı’nda düzenlediği başörtüsü eylemlerinde AYM’yi protesto etti. “Yargı Darbelerine Son!” ve “Egemenlik Kayıtsız Şartsız Yargınınmış!” yazılı pankartların açıldığı eylemde Mazlumder Genel Başkanı\nÖ. Faruk Gergerlioğlu\n, ülkede bir hukuk darbesi yaşandığını, darbecilerin ise yargılanmadığını belirtti.\nALMANYA\nAYM protestoları sınırları da aştı. İnsan Hakları ve Onuru Derneği (HDR)’nin Almanya’nın Duisburg şehrinde düzenlediği protesto eyleminde yargının “hukuk tabutu”na çivi çakmaya devam ettiği vurgulandı. HDR yönetiminden\nMurat Kurt\n’un okuduğu açıklamada hukuka, akla, mantığa ve vicdana açıkça aykırı bu kararın İttihat ve Terakki kalıntısı anlayışın bir tezahürü olduğu; askeri darbe düzeni oluşturamayanların, cübbeli darbe düzeni oluşturarak, halka rağmen ve korkularla ayakta tuttukları rejimin ömrünü uzatmak istedikleri belirtildi.\nBirçok yerde gerçekleştirilen bu protestolarda şu sloganlar öne çıktı:\n“Cübbeli Darbe Düzenine Son!”, “Kahrolsun Yargı Despotizmi!”, “Başörtüye Özgürlük Direnişle Gelecek!”, “Başörtüsü Onurumuz Koruyacağız!”, “Darbeciler Yenilecek İslami Direniş Kazanacak!”, “Kahrolsun Laik Diktatörlük!”, “Yargı, İslam’ı Yargılayamaz!”, “Allah’ın Emrine Karşı Durulmaz!”, “Başörtüye Şartsız, Sınırsız Özgürlük!”, “İslami Kimlik Yasaklanamaz!”, “Başörtüsü Onurumuz, Koruyacağız!”, “Darbeciler Halkı Yıldıramaz!”, “Jı Bu Zalıman Bıji Cehennem!”,\n“\nZulme Karşı Direneceğiz!” Ayrıca eylemlerde sık sık tekbirler getirildi.\nAYM’nin hukuksuz kararı sonraki günlerde de yine birçok şehir ve semtlerde çeşitli kuruluşlarca protesto edilmeye devam etti.",
  "crawled_at": "2025-06-02T10:26:33.995943"
}