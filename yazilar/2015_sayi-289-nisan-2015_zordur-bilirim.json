{
  "id": "8e8f545c-168a-4293-8428-562867a0b249",
  "title": "Zordur Bilirim",
  "author": "Gülnur Aşcı Yetkin",
  "year": "2015",
  "issue": "Sayı: 289 - Nisan 2015",
  "url": "https://www.haksozhaber.net/okul/zordur-bilirim-7227yy.htm",
  "content": "Suriyeli kardeşlerime…\nZordur sevmeler\nDalı üstünde muştusunu bekleyen bebeler\nBezen bir ağaç gölgesinde savrulan ömürler\nTutamadığın yahut tutmaya kıyamadığın bu eller\nZordur işte bu kelimeler gibi değil\nKalbinde onulmaz bir acı\nTitrerken tüm bedenini iğdiş iğdiş ederken\nVe ürperirken gece koynunda soğuk\nBezende cehennem sıcağı gibi boğuk yatağım\nBir köşesinde durup bakarken yıldızlara\nSayma ya da saymaya başla\nKaçı senin hesabına kaçı benim hesabıma\nDüşlerimde topladıklarıma dokunma\nYıldızı kayan gözbebeklerime bakma\nSusmada yorulan ümitlerimle öylece durma\nNasıl ki uzaktan okumak kolay gelir sana\nBeni de öyle oku sonra hatmet\nHer gün an ve duanla sar beni\nDilinde büyüsün dilinde çoğalsın\nKalbinle say ki sayfalarım artsın\nSen ki gökyüzünde gerdiğin demir yüklü gölgende\nSavururken bombalarını\nÇocuk acı içinde gülerken\nVe örerken analarım gözlerinde bomba yüklü yamalarını\nBabam kapımda gözetirken namlu ucundaki intikamını\nSen naralar atarken can havliyle son bir yumruğu\nDevrim benim yüreğimde derken\nZordur işte yeni yetme gülüşlerim\nAcınası haberlerim, demir tavında dövdüğüm klişe cümlelerim gibi\nTenekesi bilmem kaç varil eden siyah gözlerin gibi değil\nCümle dolarlarda boğulasıca kefenlerin gibi değil\nİçine kattığımız ya da umreye giderek arındığınız günahlarınız gibi hiç değil\nÖyle ki en sıcak gözbebeğimizi soğuturken\nHallacı Mansur gelse utanırdı halinden\nSayıda çok pahada daha çok gelen bedenlerimiz\nAskıya aldığınız merhametleriniz bir gün dökülecek olursa dallarınızdan\n“Gören”gözünüzün sağ yamacında duran işte o melek tükürürdü yüzünüze…",
  "crawled_at": "2025-06-02T10:26:33.995943"
}