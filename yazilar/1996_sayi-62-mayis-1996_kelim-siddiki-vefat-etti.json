{
  "id": "8cc75ac6-e9a5-462e-897a-5398d6ab6e46",
  "title": "Kelim Sıddıki Vefat Etti",
  "author": "Haksöz",
  "year": "1996",
  "issue": "Sayı: 62 - Mayıs 1996",
  "url": "https://www.haksozhaber.net/okul/kelim-siddiki-vefat-etti-1304yy.htm",
  "content": "Evrensel İslami hareketin düşünce ve iletişim dünyasında çok önemli taşıyıcılarından olan Dr. Kelim Sıddıki, bir konferansa katılmak üzere gittiği Güney Afrika'da 18 Nisan 1996 Perşembe günü vefat etti.\nDergimizin Nisan sayısında tanıtımını yaptığımız Sıddıki'nin son kitabıyla ilgili yazıda üst üste iki kalp ameliyatı geçirdiğini belirtmiş ve yaşamıyla ilgili düşüncesini şu cümleyi alıntılayarak aktarmıştık: \"Önemli olan, kalan yılların sayısı değil, önemli olan kalan yılların kendine has heyecanı\". Kelim Sıddıki, bu heyecanı yaşayarak vefat etti. Çünkü o hayatını evrensel İslami hareketin iletişim kanalındaki taşıyıcılığına adamıştı.\nKelim Sıddıki öncülüğünde Kanada'da çıkartılıp, tüm İslam coğrafyasına ulaştırılan 15 Günlük Crescent dergisi, amatör imkanlara rağmen İslami hareketlerin bilgi ve sorunlarını gündemleştiren ve bu konulardan birbirlerini haberdar eden en sürekli ve işlev gören bir etkinliği oluşturdu. Ve özellikle diyebiliriz ki, İran İslam Devrimi'ni ve sorunlarını dünya müslümanlarını tanıtan en önemli araç Crescent dergisi oldu. Sıddıki, İngiltere'de kurduğu Müslim Enstitü aracılığıyla gerçekleştirdikleri uluslararası panel, konferans, sempozyum gibi etkinliklerle de İslami hareketlerin sorunlarının aşılması gayreti içinde oldu. Onun müslümanların düşünsel ve ameli sorunlarını aşmada gösterdiği çabalar çerçevesinde fikri donanımının yeterliliği tartışıldı. Ama onun çözümlemeleri, problemleri kenarından seyreden ve İslami mücadele riskini üstlenmeden teori üreten akademik laf ebeliklerinden her zaman daha gerçekçiydi ve daha gerçekçi karşılıklar buldu.\nO, 1992 yılında İngiltere'de oluşturdukları Müslüman Parlamentosu adlı kuruluşla İngiltere'deki müslümanların sorunlarına yönelik faaliyetlere de yöneldi.\nKelim Sıddıki'nin düşünsel alanda en önemli eseri, bu ay Ekin Yayınları tarafından neşredilecek olan ve Türkçe'ye İslam Devriminin Aşamaları' adıyla çevrilen 'Stages of Islamic Revulotion' adlı eseridir. O, bu eserini özellikle geçirdiği by-pass ameliyatlarından sonra yaşam şansının azaldığı bilinciyle İslami hareketler hakkında tüm birikimini gözeten ve çözüm olarak tüm önerilerini özetleyen bir perspektifle kaleme aldı. Ve kitabında İslami hareketlerin yetersizliklerini ve ulaşılması lazım gelen düşünsel devrimin yapı taşlarını göstermeye çalıştı. Sanırız Kelim Sıddıki'nin düşünceleri vefatından sonra bu kitap ekseninde daha fazla gündem tutacak ve tartışılacaktır.\nOna Allah'tan rahmet ve onun endişelerini paylaşanlara başsağlığı dileriz.",
  "crawled_at": "2025-06-02T10:26:33.995943"
}