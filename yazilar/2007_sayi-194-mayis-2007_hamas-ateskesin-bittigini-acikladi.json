{
  "id": "ebea64c5-a931-4ee9-9d32-6d6c48859c53",
  "title": "Hamas Ateşkesin Bittiğini Açıkladı",
  "author": "Haksöz",
  "year": "2007",
  "issue": "Sayı: 194 - Mayıs 2007",
  "url": "https://www.haksozhaber.net/okul/hamas-ateskesin-bittigini-acikladi-5000yy.htm",
  "content": "Nisan ayının son haftasında Batı Şeria ve Gazze'ye geniş çaplı bir saldırı düzenleyen İsrail işgal güçleri ikisi çocuk, ikisi sivil 9 Filistinliyi şehit etti. İsrail'in saldırısı sonucu 9 Filistinlinin katledilmesi altı aydır süregelen ateşkesin sonunu getirdi. Saldırılar sonrasında ateşkese son verdiğini açıklayan HAMAS'a bağlı İzzeddin el-Kassam Tugayları, işgal yönetiminin 59. kuruluş yıldönümü gününde İsrail'i füze yağmuruna tuttu. Gelen haberlere göre Kassam Tugayları işgal topraklarına bir gün içerisinde 30 füze ve 61 havan topu saldırısı gerçekleştirdi.\nSon gelişmeler üzerine Ehud Olmert başkanlığında toplanan İsrail kabinesi Gazze ve Batı Şeria saldırılarını genişletme kararı aldı. İsrail işgal aygıtı, direnişçilere yönelik \"nokta hedefli\" saldırı planları yapıyor. İsrail ordusu, geçtiğimiz 26 Kasım'da yapılan ateşkes sonrasında Batı Şeria ve Gazze'den çekilmişti.\nÖte yandan İsrail işgal yönetimi ile uzlaşma baskılarına muhatap olan HAMAS'ın siyasi liderlerinden kararlılık mesajları gelmeye devam ediyor. Geçtiğimiz ay bir açıklama yapan HAMAS önderlerinden Mahmud ez-Zahar \"İsrail'i tanımak Kuran'a aykırıdır.\" diye konuştu. Emperyalist odaklarca işgal yönetimini tanıma baskısına tabi tutulan HAMAS'ın önderlerinden Zahar, Jarusalem Post'ta da yer alan habere göre Filistin topraklarının tümünün Müslüman ülkesi olduğunu da vurguladı.",
  "crawled_at": "2025-06-02T10:26:33.995943"
}