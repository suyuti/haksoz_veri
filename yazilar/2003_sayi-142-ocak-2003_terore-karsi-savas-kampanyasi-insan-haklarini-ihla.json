{
  "id": "89057cab-87b7-4b1a-aaf9-784aed444cca",
  "title": "“Teröre Karşı Savaş\" Kampanyası İnsan Haklarını İhlal Ediyor!",
  "author": "Haksöz",
  "year": "2003",
  "issue": "Sayı: 142 - Ocak 2003",
  "url": "https://www.haksozhaber.net/okul/terore-karsi-savas-kampanyasi-insan-haklarini-ihlal-ediyor-3533yy.htm",
  "content": "Birleşmiş Milletler İnsan Hakları Şefi, Amerika önderliğinde başlatılan \"teröre karşı savaş\"ın insan haklarını ihlal ettiğine ve dünya çapındaki önyargıları daha da artırdığına dikkat çekti. BM İnsan Hakları Yüksek Komiseri (UNHCR) Sergio Vieira de Mello, Helsinki'de gerçekleştirilen bir basın konferansında \"teröre karşı savaşın, insan hakları standartlarında dünya çapında yıkıcı etkilere yol açtığı\"nı düşündüğünü dile getirdi.\nDünya genelinde pek çok devletin, Amerika'yı hedef alan 11 Eylül saldırılarından sonra Bush'un \"teröre karşı savaş\" kampanyasına birtakım hedeflerini meşrulaştırmak için dört elle sarıldıklarını söyleyen de Mello bu durumun özellikle kalkınmış ve kalkınmakta olan ülkelerde insan haklarına zarar verdiğini hatırlattı. 3000'den fazla kişinin öldüğü 11 Eylül eylemlerinden sonra sivilleri hedef alan saldırılara karşı güvenliği sağlamanın gerekliliğini kabul ettiğini ifade eden de Mello, bununla birlikte \"teröre karşı savaş\"ın mevcut önyargıları körüklediğini de vurguladı.\nBM insan hakları şefi konuşmasında, kendisinden önce aynı görevde bulunan Mary Robinson'un geçen ay dile getirdiği Müslümanlara karşı artan ayrımcılık tehlikesine de dikkat çekerek; \"Araplar ve Müslümanların büyük ölçüde artan ırkçı ayrımcılık uygulamalarıyla karşılaştıklarını, sürekli hedef gösterildiklerini ve suçlandıklarını ve hatta bazı durumlarda şiddete maruz kaldıkları\"nı söyledi. De Mello ayrıca Yahudi düşmanlığının da mücadele edilmesi gereken bir tehlike olduğuna dikkat çekti.\nIrak'ta bir savaş çıkıp çıkmayacağına dair kanaatinin sorulması üzerine bu konuya ilişkin bir değerlendirme yapmaktan kaçınan de Mello bununla birlikte Birleşmiş Milletler teşkilatının önceki çatışmalardan ders aldığını ve bundan sonra insani bir krize yol açabilecek gelişmelere karşı tedbirli olduklarını belirtti. \"Ne pahasına olursa olsun sivilleri, kimi sorumsuz insanların istenmeyen bedeller\" olarak adlandırdıkları zararlardan korumamız gerekir.\" diyen de Mello \"Irak'ta sivillerin yeterince acı çektiklerini\" söyledi..\nKonferansın başında ırkçılık ve yabancı düşmanlığı hakkında da konuşan de Mello farklılıkların bir felaketin ortaya çıkmasını beslediğine dikkat çekerek, Müslüman ve Müslüman olmayan dünya arasında ilişkileri geliştirmeye yönelik bir plan ortaya koymayı düşündüğünün de altını çizdi. \"2003 yılında Müslüman dünya ve bizim aramızda anlayışı geliştirmeyi ve yeni bir dönem açmayı hedefleyen bir çalışma başlatmayı planlıyorum\" diyen de Mello \"eğer bu yolda ilerleyebilirsek, felaketi önleyebiliriz.\" diye sözlerini sürdürdü. Başlatmayı düşündüğü girişim hakkında ayrıntılı bilgi vermeyen de Mello, halen yönetimlerle bu konu hakkında görüş alış verişinde bulunduğunu da sözlerine ekledi.\nÇev: Sara Çaşkurlu",
  "crawled_at": "2025-06-02T10:26:33.995943"
}