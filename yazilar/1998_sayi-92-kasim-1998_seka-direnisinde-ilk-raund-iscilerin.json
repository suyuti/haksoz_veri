{
  "id": "a6e91922-9ff9-4962-a5db-655c200f6e4b",
  "title": "Seka Direnişinde İlk Raund İşçilerin",
  "author": "Haksöz",
  "year": "1998",
  "issue": "Sayı: 92 - Kasım 1998",
  "url": "https://www.haksozhaber.net/okul/seka-direnisinde-ilk-raund-iscilerin-2198yy.htm",
  "content": "Kocaeli Sendikalar Birliği'nin önderliğinde Hak-İş, KESK, DİSK, Türk-İş'in katılımıyla 31 Ekim Cumartesi günü Anıt Park'ta yapılan mitinge, sendikaların yanısıra bazı siyasiler ve sivil toplum kuruluşları da destek verdi.\nDarbeci sendikalarla Hak-İş'i biraraya getiren SEKA direnişinde, işçilere hitap eden Hak-İş başkanı Salim Uslu, \"iktidarın, işçilerin 30 günlük direnişi sonucu geri adım atmak zorunda kaldığını\" belirttiği konuşmasında, \"Siz şimdilik bir mevzi kazandınız; artık onu taçlandırmanız gerekir\" dedi. Uslu, darbeci iktidara yönelik sürdürdüğü sert konuşmasında, \"Cumhuriyetin 75. Yılını baloyla-senfoniyle kutlayanlar, cumhuriyetin birikimlerini satarlarsa en büyük ikiyüzlülüğü yapmış olurlar. Özelleştirme ile fabrikaları çete ve mafyaya satan anlayışa karşı mücadele etmeliyiz\" dedi. Uslu ayrıca, SEKA'da gösterilen direnişin, tüm ülke sathında yaygınlaştırılması gereğini de vurguladı.\nÖzelleştirme Yüksek Kurulu'nun SEKA İzmit müessesesinin özelleştirilmesi ile ilgili kararını geri aldığını açıklaması üzerine, sendikalar Ankara'ya yapılacak yürüyüşü iptal ettiler. Ayrıca, işçilerin \"iş feshi\" kaldırılırken, İzmit büyükşehir belediyesine verilmesi beklenen SEKA'nın 223 dönüm arazisinin tekrar SEKA'da kalmasına karar verildi.",
  "crawled_at": "2025-06-02T10:26:33.995943"
}