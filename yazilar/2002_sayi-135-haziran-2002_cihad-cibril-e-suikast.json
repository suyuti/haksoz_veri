{
  "id": "80ca4214-1ae4-4ff1-b8af-eb0a07571ce3",
  "title": "Cihad Cibril'e Suikast",
  "author": "Haksöz",
  "year": "2002",
  "issue": "Sayı: 135 - Haziran 2002",
  "url": "https://www.haksozhaber.net/okul/cihad-cibrile-suikast-3384yy.htm",
  "content": "Filistin Halk Kurtuluş Cephesi-Genel Komutanlık (FHKC-GK) örgülünün lideri Ahmet Cibril'in oğlu ve örgütün askeri kanat sorumlusu Cihad Cibril, 20 Mayıs'ta Beyrut'ta arabasına konulan bir bombanın patlaması sonucu öldürüldü.\nFHKC, İsrail'le her türlü barışı reddetmesi ve Arafat'a olan muhalefetiyle tanınmaktadır. Cephe lideri Ahmet Cibril, Suriye ordusunda uzun yıllar subay olarak görev almış ve İsrail'e karşı ilk silahlı saldırıları düzenlemiştir. Cihat Cibril başta olmak üzere tüm erkek çocuklarını da askeri eğitimle yetiştirmiştir.\nFHKC-GK İsrail işgali altındaki toprakların pazarlıkla değil, bütün Arap dünyasının gönüllü katılacağı savaşla kurtarılacağı görüşündedir. Suriye, İran ve Libya ile ilişkileri dolayısıyla dikkatleri üzerine çeken Cephe, uzun yıllar ABD tarafından İskoçya'nın Lockorbei kentinde infilak eden Amerikan uçağını düşürmekten dolayı suçlanmıştı.\nAhmet Cibril, oğlunun ölümü ile ilgili yaptığı açıklamada Amerika, İsrail ve Ürdün istihbaratının anlaşma yaptıklarını ve Ürdün istihbaratının Cephe üyelerini tutuklayarak İsrail'e teslim ettiğini bildirdi. Suikastın Lübnan'daki işbirlikçileri aracılığıyla İsrail tarafından gerçekleştirildiğini ifade eden Cibril, İsrail'in beşinci suikast denemesinde başarılı olabildiğini ancak silahlı mücadelelerini taviz vermeden sürdüreceklerini belirtti.",
  "crawled_at": "2025-06-02T10:26:33.995943"
}