{
  "id": "175285ff-5c4f-4093-adc0-983688ef8c87",
  "title": "İnsan Hakları Mücadelesinde Yeni Bir Ses: Özgürlük Girişimi",
  "author": "Haksöz",
  "year": "2001",
  "issue": "Sayı: 118 - Ocak 2001",
  "url": "https://www.haksozhaber.net/okul/insan-haklari-mucadelesinde-yeni-bir-ses-ozgurluk-girisimi-2931yy.htm",
  "content": "Özgürlük Girişimi, Özgür-Der'in kuruluşu ile birlikte bu kuruluşun tanıtımı amacıyla bülten-dergi şeklinde iki sayı çıkmış idi. Dergi daha sonra 28 Şubat sürecinin dayatmasına karşı gösterilen başörtüsü direnişini resimlerle büyük boy bir albüm halinde bastırmıştı. \"Şahitlik\" adı verilen bu albüm İstanbul DGM tarafından toplatılmıştı, yayıncısı ve aynı zamanda Özgürlük Girişimi'nin sahibi ve yazıişleri müdürü olan Nagehan Çakar ve Özgür-Der Başkanı Hülya Şekerci hakkında 312/2'den dava açılmıştı. Devam eden dava Kasım ayında sonuçlanmış Hülya Şekerci beraat ederken Nagehan Çakar'a iki yıl hapis cezası verilmişti. Sonradan bu ceza 1 milyar 580 milyon TL para cezasına çevrildi.\nHak ve hukuk ihlallerinin çiğnendiği, kimliklerin tek tipleştirilmeye çalışıldığı bir süreçte baskı ve yılgınlık aşılayan psikolojik savaşa karşın, Özgürlük Girişimi, geri adım atmadı ve Aralık ayında çıkarttığı deneme mahiyetindeki Özel Sayısı ile bir adım daha öne çıkma iradesini gösterdi. Derginin giriş yazısını kaleme alan Hülya Şekerci, bu dergi ile ilgili şunları söylüyordu:\n\"Özgürlük Girişimi, eğitim hakları gasbedilen ve inançlarından dolayı Türkiye üniversitelerinden atılan ilkeli ve kararlı bazı başörtülü öğrencilerin, meydanlarda yükselttikleri seslerini hukuk ve insan hakları alanında da duyurabilmek, hak ve adalet mücadelesine yeni imkanlar sağlayabilmek amacıyla oluşturdukları bir inisiyatifti. Bu inisiyatif takdir ve saygıyla karşıladığımız birçok onurlu insanın desteğini alarak bir ucu Özgür-Der olarak kurumlaştı, bir ucu da şimdi aylık bir insan hakları dergisi olarak biçimlenme teşebbüsü içinde sizlere ulaşıyor.\nBiliyoruz ki Türkiye'deki yasaklar ve baskılar tek boyutlu değil. Zulmün, sömürünün, hukuksuzluğun, her türlü şirk ve cahiliyyenin kuşatılmışlığı altında yürüttüğümüz hak ve adalet mücadelemizde birçok araca ihtiyaç var. İşte Özgürlük Girişimi'ni bu ihtiyaca binaen çıkartmak istiyoruz. Hem ülke sathında yaşanan zulüm ve haksızlıkların dili olmak, hem sözümüzü gündeme taşıyabilmek ve hem de böyle bir araçla irtibatlarımızı canlandırmak niyetindeyiz.\"\nDergi her ayın 15'in de çıkacak. Türkiye'de yaşanan insan haklarıyla ilgili konuların haberleştirilip, kısa kısa raporlaştırılacağı dergide, hukukçular düşünsel ve siyasal alanlardaki haklarımızla ilgili bilgilendirici makaleler kaleme alacaklar ve insan hakları meselelerini değişik açılardan ele alan makale, deneme ve değini yazılarına yer verilecek.",
  "crawled_at": "2025-06-02T10:26:33.995943"
}