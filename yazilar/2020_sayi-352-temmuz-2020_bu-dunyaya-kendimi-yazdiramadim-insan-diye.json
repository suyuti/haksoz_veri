{
  "id": "ed9225ef-ae18-4798-bee5-1f1cb64c1b72",
  "title": "Bu Dünyaya Kendimi Yazdıramadım “İnsan” Diye",
  "author": "Bünyamin Doğruer",
  "year": "2020",
  "issue": "Sayı: 352 - Temmuz 2020",
  "url": "https://www.haksozhaber.net/okul/bu-dunyaya-kendimi-yazdiramadim-insan-diye-8360yy.htm",
  "content": "Renginden dolayı öldürülenlere ithaf olunur…\nSenin tenine sıkılan kurşunlar\nBenim yüreğimi parçalıyor\nBoğulan adam boğulan insanlık\nElleriyle utanç toplasın ırkçı zorbalar\nGörüntüler korkunç\nAteş gibi yanan sesi duyduk\nBir hançer sokuldu insanlığın kalbine\nArtık sesimiz Malik el-Şahbaz\nRengimiz benzer Bilal’inkine\nEn kara günler yaşadık tenimiz gibi\nAma vurgunuz özgürlüğün denizlerine\nSiyah çocuklar uyandı Washington'da\nİndi sokaklara derin bir öfke\nİnsanlığın yüzüne çarpan vahşi Amerika\nBir gün batacaksın zulümlerinle\nBeyaz adam dizleriyle boğdu Floyd'u\nYerde\nVahşice öldürülmüş insan yatıyor\nSözün bittiği yerde\nÖç almaya hazır gözlerde\nŞimdi umut ırmakları akıyor\nBir çığlık var orda ateş gibi yanan\nYüzlerce yıllık bir yara açılan\nIrkçılık, kahrolası ırkçılık, kanaya kanaya yayılan\nAcı bir kök tadı insanlığın midesini bulandıran\nAmerika yanıyor\nIrkçılıkla besleniyor Washington\nİnsanlar mutsuz\nKılıç gibi keskin öfkesiyle sokaklarda\nZulme karşı dimdik ayakta\nYüreklerde çarpan güneşin türküsü söyleniyor\nEşitlik, adalet, özgürlük\nSiyah tenlerde pırıl pırıl\nKaranlıklar ateşe veriliyor\nZulmün paslı kilididir kırılan\nİnsanlar kol kola ırkçılığa karşı\nBirbirini seven birbirine güvenen\nBöyle bir insanlık paydasıdır özlenen\nBeni boğdu beyaz adam\nSilahın namlusuna ırkçılık sürenler\nŞu hayatta oksijeni çok gördüler\nSen pis bir zencisin dediler\nVe ben gidiyorum diğer âleme\nBu dünyaya adımı yazdıramadan “insan” diye",
  "crawled_at": "2025-06-02T10:26:33.995943"
}