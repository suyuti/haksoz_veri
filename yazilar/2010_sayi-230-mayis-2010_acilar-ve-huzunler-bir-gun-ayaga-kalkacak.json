{
  "id": "4adc6028-efe1-4652-a31a-afc6c8c9586a",
  "title": "Acılar ve Hüzünler Bir Gün Ayağa Kalkacak",
  "author": "Bünyamin Doğruer",
  "year": "2010",
  "issue": "Sayı: 230 - Mayıs 2010",
  "url": "https://www.haksozhaber.net/okul/acilar-ve-huzunler-bir-gun-ayaga-kalkacak-6094yy.htm",
  "content": "Hüzünlerdir bizleri eğiten, adam eden\nHüzün peygamberinin takipçileriyiz\nGerçek ve çok sağlıklı bir öfkeye sahibiz\nElimizde kelime, söz gibi çok keskin aletlerimiz var\nModern zırvalara karşı duracak tezimiz var\nBiz çarmıhın gönüllü İsalarıyız kardeşim\nMangal yüreklerimizde kurşunlar eritiriz\nKirli alınlarladır bizim hesabımız\nÇağın kirliliğine, acımasızlığına karşı çığlıklarımız var.\nMerhametsizliğin, sevgisizliğin, hoşgörüsüzlüğün, kıyımların hâkim olduğu çağa karşı, biz iman ettiğimiz gibi mücadeleye devam edeceğiz. Allah’ın adıyla… Kimden gelirse gelsin insan onurunu hiçe sayan tüm zulümlere karşı durmaya devam edeceğiz.\nSusan insanı konuşmaya çağırıyoruz, haykırmaya. Maruz kaldığımız yıkımları görmezlikten gelemeyiz. Evet, ümmetin coğrafyasında yaşanan acılar bizleri kalbimizden vurmaya devam ediyor.\nBir yandan Kudüs\nBir yandan Mekke\nBir yandan Afganistan\nBir yandan Pakistan\nBir yandan Keşmir\nBir yandan Eritre\nBir yandan Kafkasya\nBir yandan Türkistan\n…\nTüm bunlar direnme gücümüzü artıran şehirler, ülkelerdir. Yaşadığımız tüm acıları kayda geçiyoruz. Karanlığın üzerine isyanın içinde çekilmiş bir kılıç gibi gideceğiz. Cellâtlar artık düşlerimizi, umutlarımızı basamayacak. Atıldığımız kuyulardan Yusufça çıkmayı becereceğiz.\nİbrahimî bir iman ile\nİsmailî bir teslimiyet ile\nMuhammedî kararlılık ve direniş ile\nEyyubî bir sabır ile\nİsa mazlumiyeti ile\nHançerlerimizi bileyerek\nSözümüz ve sesimizle titreterek dört bir yanı\nHüzünler ve acılar ayağa kaldıracak tüm mazlumları\nÇünkü davamızı önemsiyoruz. Çünkü her yerde çiçekleri, gülleri eziyorlar. Ekinleri nesli talan ediyorlar. Analar, çocuklar acı çekiyorlar. Tüm bu zulümlerden, acılardan Kur’an ile kurtulabiliriz. Düşlerimizi sınırlayan modernizme karşı, onurlu davranışlarımızla cevap verebiliriz.\nYüreğimizle yağmurlar taşıyarak\nİğdiş edilmiş hayatın aralıklarından sızarak\nAyağı yalın, ayağı çıplaklarla, mustazaflarla\nHayatın orta yerinde yerimizi alacağız\nTarafız biz\nŞahitleriz\nHayatı ıskalamıyoruz\nToprak ve güneş ile bahtiyarız\nUmut ve direnç sancağımızı tutuyoruz\nAllah’a sığınıyoruz, imanımıza güveniyoruz\nKendimize güveniyoruz\nMüminlere güveniyoruz\nHer yenilgi sonrası imtihanlardan geçiyoruz, ağrılarımıza, acılarımıza, hüzünlerimize tutunarak. O’nun yolunda mücadele izleri bırakmaya devam edeceğiz. Yürüyenler iz bırakır, biliyoruz!",
  "crawled_at": "2025-06-02T10:26:33.995943"
}