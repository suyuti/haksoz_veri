{
  "id": "eae451bb-0b84-402a-9d1f-d2b1bc076d65",
  "title": "Rabbimiz! Bizlere Ahlakı Kur’an Olan Nesiller Lutfeyle!",
  "author": "Furkan Eren",
  "year": "2000",
  "issue": "Sayı: 112 - Temmuz 2000",
  "url": "https://www.haksozhaber.net/okul/rabbimiz-bizlere-ahlaki-kuran-olan-nesiller-lutfeyle-2770yy.htm",
  "content": "Bu dua, vasat ümmetimizin umudu, gözümüzün aydınlığı, ilahi vahyin mesajını kuşanmış bütün bismillah boylu kuşaklara ithaf olunur.\nRahman Rahim Allah'ın adı ile...\nHAMD, bize O'nun yolunda çektiğimiz acı ve üzüntülerin karşılığını kat kat verecek olan, çok çok bağışlayıcı, şükrederlere karşı sonsuz merhametli, nankörlere karşı Adaletli, Rahman ve Muntakim olan Allah'a mahsustur.\nBütün övgüler bize gözler aydınlığı olacak nesiller lütfeden Allah'a yakışır.\n1\nEy sonsuz egemenlik sahibi olan Allahım!\nSen hükümranlığı dilediğine verir dilediğinden alırsın. Dilediğini yüceltir, dilediğini alçaltırsın. Bütün iyilikler senin elindedir. Doğrusu sen istediğini yapmaya kadirsin. Gündüzü kısaltarak geceyi uzatır, geceyi kısaltarak gündüzü uzatırsın. Ve dilediğine her türlü hesabın üstünde rızık bağışlarsın.\nYa Rabbi!\nBize, çocuklarımıza, ailemize ve ümmetimize azdırıp zulme yöneltmeyen rızıklar ve yeryüzünde adaleti hakim kılacak hükümranlıklar nasibeyle!\nToprağa giren ve ondan çıkan, varlık sahnesinde debelenen ve ondan göçen, gökten inen ve ona yükselen her şeyin eksiksiz bilgisine sahip olan Allahımız!\nDünyada ve Ahirette İzzetli bir hayatı bize bağışla! İslam'ın onurlandıran salih amelleriyle şereflenmeyi, cehennem azabından berî kalmayı nasib eyle!\nGöklerde ve yerde ne varsa hepsinin gerçek sahibi olan yüceler yücesi Rabbimiz!\nUnutkanlıktan ve güç yetirememekten kaynaklanan hatalarımızdan dolayı bizi, ailemizi ve ümmetimizin tüm fertlerini affet!\nRahman ve Adil olan Allahımız!\nGüç yetiremeyeceğimiz imtihan, bela ve fitnelere bizi maruz bırakma!\nĞafuru'r-Rahim, çokça bağışlayıcı olan Afüvvü'n-Kerim Allahımız!\nGünahlarımızı affet, rahmetinle bizi bağışla, üzerimize selam için meleklerini indir, kalplerimizi sekine esintileri ile doldur! Gazabından da sığınacak tek merci Senin arşındır, Senin gazabından Sana sığmıyoruz; kusurlarımızı rahmetinle karşılayarak bağışla!\nBütün fetihlerin gerçek sahibi Nasiyr olan Allahımız!\nDupduru hakikatin bile bile inkarcıları olan zalimlere ve kurdukları tuzaklara karşı bize yardım et!\nHer şeyin gerçek sahibi olan Rabbimiz!\nBize ve anne babamıza lütfettiğin nimetler için daima şükretmemizi, senin kabulüne mazhar olacak şekilde doğru ve yararlı eylemler yapmamızı nasip et! Soyumuzdan gelecek olan nesillere de iyilikler bağışla, onları şeytanın yanılgıya düşüren çağrılarından koruyup kolla!\nBildiğimiz bütün güvence kaynaklarının en sağlam ve korunaklısı olan dinimizin lutfedicisi Mü'min olan Allahımız!\nDinimizin kıymetini bilmeyerek onun hayat veren inançlarını terk eden İslam ümmetini, yetişen nesillerle birlikte yeniden kurmayı bizlere nasip eyle!\nHatalarımızı ve günahlarımızı arz edebileceğimiz tek şanlı kudret tahtının sahibi Tevvab olan Rabbimiz!\nBizi \"hayatımızda şu ana kadar işlediğimiz günahlarımızdan dolayı pişmanlık içinde Sana döndük. Elbette Sana teslim olmuş müslüman ve salih kullarındanız\" diyen erdemli müminlerden eyle!\nKullarının hidayetini kolaylaştıran Rabbimiz!\nSoyumuzdan yetişen kuşakları da salih, erdemli insanlarla dayanışan, şeytanların ayartmalarına kanmayan, sadece Rabbine teslim olmuş kimseler olmakla şereflendir!\nAzimet sahibi/işinde kararlı ve başarılı olan İbrahim peygamber, seçkin Kabe ve çevresini putlardan beri kılmış, yalnızca Allah'a ibadet etmek isteyenlere tahsis etmek için imar ettiği beldeyi, kendisi ve gelecek muvahhid kuşaklar için karargah olarak ilan ettikten sonra Rabbine yalvarmıştı. Biz de onun gibi, yaşadığımız her beldeyi gözümüzün nuru çocuklarımız için mescid-i haram kılmayı diliyor ve Sana yakarıyoruz:\nEy Rabbimiz!\nYaşadığımız her beldeyi, kendimiz ve çocuklarımız için mescid-i haram gibi emin kılmayı bize kolaylaştır! Bizi ve çocuklarımızı putlara tapmaktan ebediyyen uzak tut! Şehirlerin her bir köşelerinin ifsad hortlakları tarafından işgal edilmiş olduğunu gördüğünde, ümitsizliğe kapılmadan 'hicreti bir imkan ve ibadet bilerek kendi güvenli bölgelerini kurup oralara göç eden, bu şuurla vasat ümmetin nüvesini oluşturacak mü'min/güvencede bir kuşağın imamı olmayı bize nasibeyle!\nİstemeden bulaştığımız tağutların pisliklerinden dahi arınmayı bize vahyin rehberliği ile öğreten Rabbimiz!\nŞüphesiz sen çok acıyan, esirgeyen, gerçek bağışlayıcısın.\nRabbimiz!\nPut kırıcı İbrahim peygamber, soyundan türeyecek nesiller için tekrar tekrar, bıkıp usanmadan namazlarında devamlı olmalarını ve tevhidi duyarlılık taşıyan kuşaklar yetiştirmelerini dilemişti. Biz de namazlarında devamlı ve duyarlı olan şeytani işlere meyledip ilan-ı aşk etmeyen, peygamberleri örnek alan evlatlar istiyoruz. Gönlümüzü bütün içtenliğimizle sana açtık. Biz de İbrahim (a) gibi dua etmek istiyoruz:\n\"Ey Rabbimiz! Soyumuzdan gelenlerin namazı devamlılık, kararlılık ve içten duyarlılık içinde yerine getirmelerini, hayata ibadet şuuru ile bakmalarını diliyoruz. İnsanların kalplerini İslam'a ve onlara meylettir, onlara verimli bereketli hayırlı bol rızıklar bahşet! Ancak sahip olacakları nimete nankörlük yapmayıp şükreden kullarından olmalarını diliyoruz.\"\nAlemlerin Rabbi olan Allahım!\nİlerlemiş yaşına rağmen Zekeriyya peygamber senden hem de risalet davası için mirasçı bir oğul istemişti. O kesintisiz nübüvvet davasını sürdürecek bir oğul isterken sessizce şöyle dua etmişti: \"Ey Rabbim! Beni çocuksuz bırakma! Fakat (beni varissiz bıraksan da yeryüzü zalimlere kalmayacak.) Çünkü herkes göçüp gittikten sonra kalıcı olan biricik varlık sensin.\"\n6\nBiz de, çocuklarımızın davamıza gönül verecek, yolumuzu sürdürecek Yahya peygamber gibi nesiller olmasını niyaz ediyoruz. Şu, putların kol gezdiği dünyada bizi ve çocuklarımızı sahipsiz koyma, tek gerçek dostumuz da yegane vekilimiz de sensin. Bize emaneti devredebileceğimiz \"iman ve zikir ehli kuşaklar\" ihsan eyle ya Rabbi!\nBütün kirliliklerden ve noksanlıklardan uzak olan, nefslerimizde taşıdığımız illetlerle nasıl başedeceğimizin yollarını bize öğreten Rabbimiz!\nSoyumuz içinden insanlara tezkiyenin kaynağı olan vahiy ve hikmeti öğretecek ve onları arındırıp tertemiz kılacak \"alim imamlar\" çıkar! Yalnız sensin, dilediğine rahmet hazinelerinin kapılarını açacak olan sonsuz kudret ve hikmet sahibi.\nBize arınmanın berrak yollarını gösteren Allahımız!\nAshab-ı kehf gibi, Rablerine yürekten inanan, zalim toplumun kirliliklerinden hicret eden, adanmış çocuklar ve gençler İstiyoruz. Tağutlara ve yardakçılarına benzemektense, onları terk ederek mağaraya sığınan ve hicreti her zaman bir yol ve imkan olarak görmek gerektiği konusunda Örnek olan bu gençler gibi dua etmek istiyoruz:\n\"Ey Rabbimiz!\nBize katından bir rahmet bahşet ve içinde bulunduğumuz harici şartlar ne olursa olsun bizi doğruluk bilinciyle donatl!\"\n8\nDarlıkta ve genişlikte başvurulması gereken ihanet etmeyen dostluğun tek sığınağı olan Rabbimiz!\nHakikate karşı bir gözü kör olan, taşlanmış, rahmetten kovulmuş şeytanın şerrinden bizi, çocuklarımızı ve soyumuzu koru!\nRabbimiz!\nİffeti ile alemlere örnek olan Meryem anamızın annesi, rahminde taşıdığı henüz doğmamış çocuğunu Rabbine adamıştı. Biz de onun örnekliğini takip etmek istiyor, çocuklarımızı adanmışlık bilinci ile yetiştirmek istiyoruz. İmran'ın eşi gibi biz de yakarmak istiyoruz:\n\"Ey Rabbim!\nRahmimdeki çocuğumu senin hizmetine adayacağıma söz veriyorum. Senden bunu kabul buyur... Lanetlenmiş şeytana karşı onu ve soyunu korumanı diliyorum.\"\n9\nYeryüzünü fesada vermeyen, bozgunculuk yapmayan mütevazi kullarının imdadına dünyada ve Ahiret'te yetişen Rabbimiz! Senden rahmetini uman, ümitsizliğe düşmeyen, gecelerin derinliklerinde kıyama durarak, rükuya ve secdeye vararak gönülden ibadet eden, adaletin şahidi insanlığın iyilikte öncüsü olacak salih evlatlar diliyoruz.\nEy Muntakim olan Rabbimiz!\nCehennem azabını bizden uzaklaştır! Çünkü onun çektireceği azap gerçekten pek korkunç ve pek yaralayıcı olacaktır. Gerçekten o ne kötü bir yer, ne kötü bir duraktır.\nEy Rahman olan Rabbimiz!\nEbedi mutluluk diyarı olan cennetini hak edebileceğimiz ameller işlemeyi nasibeyle! Bizi, ailemizi ve İslam Ümmeti'ni cennetine vasıl kıl!\nBaşlangıcı ve sonu olmayan bir varlık sahibi, el-Ahir olan Allahımız!\n\"Ebedileşme tutkumuz\"u güzellikle; emaneti tevdi edebileceğimiz, din olarak sadece İslam'a gönül veren, yüreğinde Allah'tan başkasına nihai bağlılık hisleri taşımayan kuşaklar yetiştirmek suretiyle ve va'dettiğin cennetine girerek sükûna erdirmek istiyoruz. Bizim için kolaylaştır!\n10\nYa Rabbi!\nÇocuklarımızı senin yolunda, her Kur'ani görevi azimle yapmaya çalışan 'hazır neferler gibi' İslam'ın nuruna bağımlı kıl! Evlatlarımızı yeryüzünün haddini bilmezleri tarafından üretilen hortlaklarına, putlarına karşı \"İbrahim gibi\" savaşan, dünyanın ıslahının insani teminatı olan ceyşullaha asker olarak veriyoruz. Bizden kabul buyur. Onları 'ateş' ile ayrılmaz dostluk kuran adalet düşmanı şeytanların gönüllü askerlerine ve bozgunculuklarına karşı yılmadan mücadele eden salihler arasına kat!\nİlahi!\nEvlerini, sokaklarını, caddelerini, şehirlerini karşılıklı mescidler edinen; hayatı ile dini arasında zıtlıklar bulunmayan bir nesil yetiştirmek istiyoruz. Sorunlarının çözümünü Kur'an'da arayan, dünyanın geçici güzelliklerine çağıran şeytanların adımlarını izlemeyen, asrın kalbinde İslam'ın ışık saçan meşalesi ile alemlere örnek numuneler yeşerten; Asrı Saadet'i yeniden kuracak bir neslin emektarları olmak istiyoruz. Bizlere nasibeyle!\nCihada hayat veren bir imkan olarak izin veren Allahımız!\nÇocuklarımızı, insan şeytanları tarafından bunca kuşatılmış sokaklarımızı, caddelerimizi, şehirlerimizi ve ülkelerimizi yeniden fitnelerden tezkiye edecek 'imar için cihad bilinci' ile donat!\nYeryüzünün puthane değil, mescit olmasını dileyen Rabbimiz!\nBesmele ile büyüttüğümüz çocuklarımızın \"secde\"yi mabedlere hapsedenler, evlerini namazlardan mahrum bırakarak mezarlıklara benzetenlerden\n11\nolmasını istemiyoruz. Onları, yaşamın her bir zerresine ibadet hazzı ile sıbğatullahı kazıyan, her yeri İslam'ın boyası ile boyayıp tevhid ve Adalet ile damgalayan peygamberler gibi Sabikûn'dan/öncülerden kıl!\nÖlümle mukayyet varlığın tek sahibi, Baki olan Allah'ımız!\nGözümüzden bile sakındığımız çocuklarımızı, dev gibi zannedilen putların dumandan gücünü hiçe sayıp onların örümceğin evine benzeyen, suyun üzerindeki köpük gibi olan düzenlerinin zayıflığını gösteren mangal yürekli öncüler arasına kat!\nDostların en güveniliri, yegane Velimiz olan Rabbimiz!\nDüşmanı bol, tehlikelerle dolu şu dünya çölünde, çocuklarımızı dostlarınla dost, düşmanlarınla düşman olan; sevmesi de buğzetmesi de tevhidi bir bilinçle anlamlandırılmış Kıyam Ehli'nin sahih ve onurlu duruşuna benzeyen peygamberlerin izinden, 'istikamet'ten ayırma!\nDualarımız; Kur'an ocaklarından yetişen, Kur'an nesilleri içindir.\nDipnotlar\n1- Rabbimizi hamdetmenin ideal örnekleri için bkz. 7/Araf, 42; 35/ Fatır, 34-35.\n2- Namazlarımızın sonunda her gün defalarca okuduğumuz Rabbena Duaları'nın ilki, Bakara suresi 201. ayette geçmekte olup birçok muteber hadis kaynağında Peygamberimizin yakarışlarının ilk sıralarında yer almaktadır. Dünyaya Ahiretten daha çok ehemmiyet veren müşrikler, bir önceki ayette (200. ayette) yerilmekte ve müminlerin Ahiret'e öncelik verdiklerini belirten bu samimi dua şekli Rabbimiz tarafından övülmektedir. Ayrıca Bakara suresi 200-201. ayetlerden öğrendiğimize bu dua, özellikle hacc, namaz gibi ibadetlerimizin bitiminde ve hayatın her anında yapılmaya devam edilmelidir.\nRabbena duası'na şu hadis kaynaklarında yer verilmektedir: Buhari, Kitabu'd Davet, c. VII, s. 163; Müslim, Kitabu'z Zikr, c. III, 2069\n3- 2/Bakara, 286.\n4- Bkz. 46/Ahkaf, 15.\n5- Esinlendiğimiz ayetler için bkz. 14/İbrahim, 37-40.\n6- 21/Enbiya,89.\n7- Bu duamızın ilham kaynağı olan ayet için bkz. 2/Bakara, 129.\n8- Ashab-ı Kehf'in duası için bkz. 18/ Kehf, 10.\n9- İmran'ın eşinin duası için bkz. 3/Al-i İmran 35-36.\n10- 26/Şuara, 83-84.\n11- Peygamberimiz'den rivayet edilen bir hadiste şöyle buyrulmuştur: \"Evlerinizi mezarlılar kılmayınız.\" Bkz. Ebu Davud, Sünen, Menasik,96; Ahmed ibn-i Hanbel, Müsned, cilt 2, S. 367",
  "crawled_at": "2025-06-02T10:26:33.995943"
}