{
  "id": "452b6486-2675-4cf4-b36b-7a424f1ffd27",
  "title": "Hayatta Kalmak ve Ölmek",
  "author": "Amany Maged",
  "year": "2015",
  "issue": "Sayı: 290/291 - Mayıs/Haziran 2015",
  "url": "https://www.haksozhaber.net/okul/hayatta-kalmak-ve-olmek-7247yy.htm",
  "content": "Mısır darbe mahkemeleri verdikleri bir dizi kararla Müslüman Kardeşler üyelerinin bazılarını müebbet bazılarını da idam cezasına çarptırdılar.\nGeçtiğimiz günlerde “Rabia operasyon odası davası” olarak adlandırılan dava kapsamında Müslüman Kardeşler lideri Muhammed Bedii ve hareketin diğer 13 üyesi hakkında da idam cezası verildi. Hemen ardından da Kahire mahkemesi seçilmiş cumhurbaşkanı Muhammed Mursi ve üst düzey yardımcılarına ağır cezalar yağdırdı. İttihadiye Sarayının dışındaki gösterilerde Müslüman Kardeşler karşıtı protestocuların tutuklanması ve tutuklananlara işkence yapılması gerekçesi ile mahkeme Mursi, İssam el-Aryan, Muhammed el-Biltaci ve Esad eş-Şeyh’e 20’şer yıl hapis cezaları verdi.\nBu arada Mısır’ın her yerinde sabotaj eylemleri devam ediyor. Beheyra Valiliğine bağlı Kafr ed-Devar kentinde kimliği tespit edilemeyen kişiler tarafından elektrik sistemine düzenlenen saldırı Kahire-İskenderiye kara yolundaki trafik akışını durma noktasına getirdi. Ayrıca silahlı saldırganlar Sina yarımadasındaki Şeyh Zuveyd ordu kontrol noktasına saldırı düzenledi, çok sayıda zayiat verildiği iddia ediliyor.\nMüslüman Kardeşler yasal komitesi üst mahkemeye itiraz başvurusunda bulunacaklarını söyleyerek ölüm ve hapis cezalarına sürede tepki gösterdi.\nSalı günü cezası onaylandığı sırada, Mursi’nin kendisine ait Facebook sayfasında cumhurbaşkanıyken yaptığı son konuşmanın üç dakikalık bir videosu yayınlandı.\nMuhammed Bedii mahkemeye ölüm cezasına mahkûm olmuş suçlulara giydirilen kırmızı renkli kıyafetle çıkarıldı. Bedii ve haklarında idam cezası verilen 13 yol arkadaşından 11’i (Hüsam Ebu Bekir, Mustafa el-Ganemi, Said el-Hüseyni, Velid Abdurrauf, Salah Sultan, Ömer İzzeddin, Muhammed el-Muhammedi, Fethi İbrahim, Salah Şehabeddin, Mahmud el-Berberi ve Abdurrahim Muhammed) hakkındaki karar yüzlerine okunurken, diğer ikisi (Mahmud Guzlan ve Said Emera) ise gıyaplarında idam cezasına çarptırıldılar.\nMüslüman Kardeşler taraftarları mahkeme kararlarına karşı koyacaklarına dair ant içtiler. Müslüman Kardeşlerin başlıca taraftarlarından olan iş adamı Hasan Malik, oğluna verilen idam cezası için temyize başvuracağını belirtti. Ayrıca Hayrat eş-Şatır’ın ailesi de çocukları Saad eş-Şatır’a verilen idam cezasına karşı kampanya başlattı.\nMısır darbe mahkemesi, Rabia davası kapsamında toplamda 14 idam ve 31 de müebbet cezası vermiş oldu.\nMüslüman Kardeşler avukatları, Bedii’nin danışmanı Velid Salabi hakkında verilen mahkeme kararına karşı da mücadele edecek. Müslüman Âlimler Birliği de, kendi bünyesinde mütevelli heyeti üyesi olarak görev yapan Sultan’a verilen idam cezasına karşı uluslararası bir mücadeleye öncülük edeceğini açıkladı.\nBugüne kadar ağırlıklı olarak Sultan ve Şatır ve Malik için birçok kampanya başlatıldı.\nHayrat eş-Şatır’ın kızı Aişe, kardeşi Hasan’a verilen ağırlaştırılmış müebbet cezası karşısında darbe yönetimine ateş püskürdü.\nMüslüman Kardeşler resmi sözcüsü Muhammed ed-Damati basına verdiği demeçte mahkeme kararlarının bir kopyasını alır almaz temyize gideceklerini belirtti.\nBedii’nin idam cezası almasına Rabia hareketi ve Minya’daki gösterilerde protestocuları şiddete teşvik ettiği ithamı gerekçe gösteriliyor.\nTemyiz Mahkemesi Yargıcı Fergali Zenati, Bedii’ye verilen idam cezasının geçiciliğini koruduğunu, Sisi’nin ve temyiz mahkemesinin onayını beklediğini belirtti.\nBedii, ayrıca idam cezası dışında toplam 104 yıl hapis cezası aldı ve hâlâ 34 ayrı suçtan da sorgulanıyor.\nGeçtiğimiz yıl Bedii ve diğer Müslüman Kardeşler liderleri şiddet içerdiği iddia edilen eylemlerden çeşitli suçlarla yargılanmıştı.\n24 Şubat’ta, “Rehberlik Ofisi” olarak bilinen davada Bedii ve yardımcısı Hayrat eş-Şatır Kahire Ceza Mahkemesi tarafından mahkûm edildiler. Dört dava arkadaşı da idam cezasına çarptırıldı.\nDaha önce Şubra el-Hema Mahkemesi, Temmuz 2013’te Kulyabana yolunda gerçekleşen, 2 kişinin öldüğü ve 35 kişinin de yaralandığı saldırıya katılmaları suçlamasıyla 10 Müslüman Kardeşler üyesine idam cezası, 37’sine ise müebbet hapis cezası vermişti.\n21 Haziran 2014 tarihinde Minya Mahkemesi, Bedii de dâhil olmak üzere Müslüman Kardeşler mensubu oldukları iddia edilen 183 kişiyi idam cezasına mahkûm etmişti.\n30 Nisan 2014’te Kahire Ceza Mahkemesi “Hapisten Kaçış” davası duruşması sırasında Bedii ve 21 dava arkadaşına darbe mahkemesini aşağıladıkları gerekçesiyle 1 yıl tutukluluk cezası vermişti. Aynı mahkeme 7 ay sonra daha önceki davayla ilintili olarak birden fazla Müslüman Kardeşler üyesine 3 yıl hapis cezası vermişti.\nGiza Mahkemesi, Giza Meydanındaki saldırı eylemlerine katıldıkları gerekçesiyle Muhammed Bedii, Muhammed el-Biltaci, Saffet Hicazi, Bassem Kuda, el-Hüseyni Antar, Essam Ragıb ve Muhammed Cuma’ya müebbet hapis cezası vermişti.\nHâkim Muhammed Nagi Şeheta, böylece Bedii’yi iki kez ölüme mahkûm etmiş oldu. Mısır’da idam cezaları gözden geçirilmek üzere müftüye gitmek zorunda ve müftünün kararı bağlayıcı olmamakla birlikte müftülük Şehata’nın kararlarından birine daha önce olumsuz kanaat bildirmişti.\nİnsan Hakları İzleme Örgütü, cezaları adaletsiz ve güdümlü olarak değerlendirdi. Bazı gözlemciler verilen cezalara Müslüman Kardeşler taraftarlarının şiddet kullanarak karşılık verebileceğinden korktuklarını belirtti.\nAhram Weekly / 22 Nisan 2015 / Çeviren: Mustafa Halil Aydın",
  "crawled_at": "2025-06-02T10:26:33.995943"
}