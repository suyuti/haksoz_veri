{
  "id": "1faff45e-f813-4f9f-b234-d2b2d1519d45",
  "title": "Fethi Şikaki’yi Rahmetle Anıyoruz",
  "author": "Haksöz",
  "year": "1999",
  "issue": "Sayı: 103/104 - Ekim/Kasım 1999",
  "url": "https://www.haksozhaber.net/okul/fethi-sikakiyi-rahmetle-aniyoruz-2545yy.htm",
  "content": "26 Ekim 1995 tarihi İslam ümmetinin hafızasına kazınan önemli günlerden biri. Ümmetin yetiştirdiği ender düşünce ve eylem adamlarından Filistin İslam'ı Cihad Hareketi'nin kurucusu Dr. Fethi Şikaki, Filistinli işçilerin sınırdışı edilmelerini önlemek amacıyla gittiği Libya'dan dönerken Malta adasında Siyonist katiller tarafından bu tarihte şehit edildi.\nFikri yapısı ve eylemleriyle, çağdaş İslami hareketler içerisinde mümtaz bir konuma yükselen İslami Cihad Hareketi, Dr. Şikaki'nin en önemli eseridir.\n60'lı yıllarda Nasırizm saflarında mücadeleye atılan Şikaki, 1967 yenilgisinden sonra sorgulamaya başladığı Sosyalizm, Arap milliyetçiliği ve diğer laik ideolojilerin çözüm olmadığına, Filistin ve tüm ezilen halklar için çözümün İslam'da olduğuna kanaat getirmiş ve İhvan saflarına katılmıştı. İhvan'ın Filistin topraklarındaki aktif mücadelenin ancak İslami dönüşümün yaşanmasından sonra olacağı şeklindeki fiili cihadı erteleyen yaklaşımı, Şikaki'ye göre Filistin halkının silahlı mücadele yapan laik örgütleri çözüm olarak görmesine yol açıyor ve İslami hareketten halkı uzaklaştırıyordu. Silahlı mücadeleye yaklaşım, Filistin için mücadele eden laik örgütlerle ilişkiler ve İran İslam Devrimi'nin Amerika ve bölgesel saldırılar karşısında korunması gibi sorunlar Şikaki'nin yeni bir örgütlenmeye gitmesine neden oldu.\nŞikaki, ilk dönemlerde İslam'ı anlamada yöntem sorunu üzerine yoğunlaşıyor, Kur'ani bir temelde Araplık-İslamlık veya millilik-İslamlık ikilemini çözmeye çalışıyordu. Filistin sorununu erteleyen İslamcılarla, Filistin sorununu İslamsız çözmeye çalışan laiklere örnek bir model sunuyordu.\nİslami Cihad müntesiplerini diğer klasik İslami örgüt ve cemaatlerden ayıran belirgin özelliklerinden biri, İhvan'ın geleneksel düşünce ve programını yadsımadan mümkün olduğunca değişik düşünce ve görüşleri anlama çabasında bulunmalarıdır. Bu anlamda C. Afgani, M. Abduh, R. Rıza, Hasan el-Benna, S. Kutup, Mevdudi, M. Bin Nebi, Muhammed Gazzali, Tevfik et-Tayyib, Muhammed Bakır es-Sadr, Ayetullah Humeyni, Ali Şeriati, H. Turabi, Gannuşi, Fadlallah, M. Selim el-Ava ve Kardavi gibi İslami düşünür ve hareket adamlarının fikirlerinden istifade ederken; edebiyat, siyaset, tarih, iktisat ve farklı ideolojik akımlar üzerinde önemle duruyor olmalarıdır.\nDüşünce ve eylem birlikteliğini örnekleyen İslami Cihad, intifada'nın ateşleyicisi konumundaydı. Başarılı operasyonlarla Filistin halkına ve dünya müslümanlarına umut aşılayan Cihad, onlarca müntesibinin yanında Hani Abid, Muhammed Havace gibi komutanlarını ve son olarak kurucusu Şikaki'yi şehit vermiştir.\nFetih ve Hamas'tan sonra Filistin topraklarında en güçlü üçüncü örgüt olan Cihad, Fethi Şikaki'nin Filistin'in özgürlüğü ve İsrail'in ortadan kaldırılması yönündeki devrimci tavrını sürdürme azmindedir. Bu anlamda özerk yönetime muhalif değişik grupları kongre vb. etkinliklerle bir araya getirme ve ortak tavır geliştirme gibi uğraşılarını sürdürmektedir. Uzlaşma girdabının birçok muhalif hareketi içerisine çektiği tek kutuplulaşan dünyada Cihad benzeri hareketler üzerindeki baskı, her geçen gün artarken eş oranlı olarak bu hareketlerin sorumlulukları da artmaktadır.\nCihad Hareketi, şehadet yıldönümlerinde düzenli olarak Şikaki'yi anarak uzlaşmanın çözüm olmadığını, kurtuluşun mücadeleden geçtiği düşüncesini gündemleştirmektedir.",
  "crawled_at": "2025-06-02T10:26:33.995943"
}