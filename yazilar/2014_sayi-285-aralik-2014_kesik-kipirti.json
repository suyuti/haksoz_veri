{
  "id": "ea3a5dbe-eea2-4927-934a-3228ac346ef7",
  "title": "Kesik Kıpırtı!",
  "author": "Hikmet Kızıl",
  "year": "2014",
  "issue": "Sayı: 285 - Aralık 2014",
  "url": "https://www.haksozhaber.net/okul/kesik-kipirti-7160yy.htm",
  "content": "Üstüme sinmiş derviş kokusuyla tanıdılar yalnızlığımı,\nAdımı düşürdüğüm tutanaklarda münzevi siluetiyle\nGülüşü olmayan aynalardaki suretimi\nEvhamlara, müphemlere bırakarak yürüyorum şehre…\nKördüğüm ve müşkül bir acının külleri avuçlarımda\nDilimi çöz kalbindeki kâğıtlara,\nİçimde sırasına koşan mısralar,\nİçimde sesi tedirgin annesiz çocuk düşleri…\nZift ile karıyorken kendini gece,\nYanılsamaların hüzünden yüzünü görüyorum,\nYokluğun hırpani bir sözcüktü sokakta\nUnutmaksa afili duldası gençliğimin…\nYenilmek için yeni bahaneler lazım kavmime\nModa sözcükler, kof bir ahlak ve ürkek kadınlar\nÇığlığıyla irkilişi yalnızlığın, zamandan\nYenilgi,  kutsalı oldu kibrimizin…\nBiraz MAVİ Allah’ım biraz daha MAVİ,\nMekânsızlığıma bahardan bir yer Allah’ım!\nAşınmış sözcüklerden kaçıyorum\nBitimsiz heyecanlarla sabaha uyanıyorum.\nŞulesi mengenede çoğul düşlerim avuçlarımda\nYanağımda elma şekeri sevinci çocukluğumun\nUnutmak için yeni çıkmazlar peşinde hükmüm\nSiyah bir leke gibi duruyorum bu kentte…\nGittiğim gurbetlerde kalbimde gül kesiği\nİki hüznü var gecenin biri yüzümde\nNe zaman üşüsem yağmur yağar\nNe zaman düşünsem; sen…",
  "crawled_at": "2025-06-02T10:26:33.995943"
}