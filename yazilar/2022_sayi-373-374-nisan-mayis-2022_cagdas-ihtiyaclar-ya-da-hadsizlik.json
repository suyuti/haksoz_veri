{
  "id": "6747a4d3-f5fe-45b2-90b5-e3be105fe84f",
  "title": "Çağdaş İhtiyaçlar ya da Hadsizlik",
  "author": "Hamza Türkmen",
  "year": "2022",
  "issue": "Sayı: 373/374 - Nisan/Mayıs 2022",
  "url": "https://www.haksozhaber.net/okul/cagdas-ihtiyaclar-ya-da-hadsizlik-8667yy.htm",
  "content": "Son dönem İslami uyanış sürecinin öncülerinden ve rasihundan olarak değerlendirebileceğimiz rahmetli Takiyyüddîn Nebhani (ö. 1977) “\nTefkir\n” adlı eserinde “\nzaruret-i hamse\n” bağlamında Kur’an’da işaret edilen insanın ihtiyaçlarını ya da psikolojik güdülerini iki başlık altında tasniflemiştir:\n1) Yeme, içme, uyuma gibi “\nzorunlu ihtiyaçlar\n”.\n2) Varlığını koruma, kendi cinsine ilgi ve kutsama/büyükseme içgüdüleri ya da “temel eğilimler”.\nİnsan ilkin bu zorunlu ihtiyaçlarını ve temel eğilimlerini karşılamak için davranışlarda bulunur. İnsan zorunlu ihtiyaçlarını karşılayamazsa hayatının devamını gerçekleştiremez. Ayrıca temel eğilimlerine makul bir karşılık bulamazsa derin bunalımlar içine girer. Ancak insanın zorunlu ve temel ihtiyaçlarını hangi ölçülerle sağlayacağı, kendisine sunulan nimetlere şükredip şükretmeyeceği konuları ise kendisine doğuştan verilen düşünme ve hayatı anlamlandırma yetilerine bağlıdır. Kişi fıtraten kendisine verilen ve iradesiyle alakalı yetileri doğru kullanıp kullanmadığına göre Rabbimiz katından imtihan edileceği vahiyle bildirilmiştir.\nÖzellikle zorunlu ve temel ihtiyaçlarımızın önemine Kureyş suresinde işarette bulunulmuştur: “\nBu evin Rabbine kulluk etsinler. Ki O, açlıktan doyuran ve korkudan güvenliğe kavuşturandır.\n”\n1\nSurenin girişindeki “\nîlaf\n” kelimesiyle Kureyş aşiretinin çevre aşiretlerle sağladığı saldırmazlık anlaşması bir imkân olarak ifade edilmektedir. Bu anlaşma ile yaz ve kış yolculuğunda güvene kavuşturulan Kureyşliler kendilerine rızık yollarını açan ve onları korkudan selamete çıkaran “\nbu ev\n”in Rabbine kulluk etmeye davet edilmektedirler. “\nBu ev\n”den kasıt hem Maide suresinde açıklanan “\nKıyame evi\n”nin2 işaret edilmesiyle ve hem Resulullah’ın (s) uygulamalı mütevatir sünnetinden öğrendiğimize göre Kâbe’dir.\nAma şirk cahiliyesi ile sapkınlık içinde bulunan Kureyş’in, temel gerçekleri örtüp veya unutup imkânlar ve nimetler bahşeden Allah’a karşı suç işlemesi gibi; günümüzde de sınırsıza yakın özgürlükler, refah ve imkânlar ile şımaran ve müstağnileşen insanlar farklı azgınlıklar içinde kulluk görevlerini ya sınırlandırmakta yahut unutmakta ya da reddetmektedirler.\nMüslimler Allah’a kulluk görevlerini kutsal ilan edilen günlere ya da daraltılmış bir şekilde cuma ibadetine veya fahşadan uzaklaştırmayan namaz vakitlerine indirgediklerinde, dini ya da Kur’an-ı Mübin’i parçalara ayırarak sınırlamakta veya vecibeler bütününü unutmaktadırlar ya da bilmemektedirler.\nGayrimüslimler arasında da ölümden sonra dirilmeyi yani “\nhaşr günü\n”nü inkâr edenler kulluk görevlerini reddederek profan yani vahiy dışı veya vahyi kale almayan bir hayat tasavvurunu ve tarzını seçmektedirler.\nAma küresel kapitalist değerlerin hayatımızı kuşattığı dönemlerde Müslim olsun gayrimüslim olsun günümüz insanlarının çoğunluğu kendilerine sağlanan özgürlük alanlarında ve ulaştıkları refah imkânlarıyla farklılaşıyorlar ve genellikle de baştan çıkıyorlar. Bu bozulma fakirlik ile refah sağlayan imkânlar arasında belirginleşip ortaya çıkıyor.\nMusannif muhaddislerden Beyhakî ve Taberânî’nin naklettikleri “\nFakirlik neredeyse küfür olacaktı.\n” hadisi, Bakara suresinde zikredilen korku ve açlıkla imtihan olduğumuz\n3\nvakıasıyla ilgili sabredemeyenlerin durumunu anlatırken veya En’am suresindeki “\nYoksulluk korkusuyla çocuklarınızı öldürmeyin.\n”\n4\nayetini açıklarken; Sebe suresinde de ilahi buyrukları reddedenlerin “\nnimetlerle şımarıp dünyevi zevkler peşinde koşmada ileri gelenler\n”\n5\nyani “\nmutref\n” takımı olduğu belirtilir. Son zamanlarda “\ntecemmül\n”, yani dünyevi zevkler ve lüks yaşantı yaygınlaşıp refah eğilimi arttıkça da nimetlerle şımaran ileri gelenlerin hali kitleleşmektedir.\nOysa müminler için fakirlik halinde de zenginlik halinde de zorluklar ve ifsadi eğilimler karşısında irade sahibi olmak önemlidir. Bu noktada sabır, mutedillik, tevazu, sadelik ve takva ahlakı gibi hasletlerimiz salih amellerimizin yol göstericisi olmalıdır.\nBizi ekonomik, idari ve kültürel alanlarda kuşatan küresel kapitalist hayat tarzı içinde Müslim olsun gayrimüslim olsun ekonomik refaha ve o refahı devam ettirecek olan güvenliğe artan ölçülerde değer verildiğini görüyoruz.\nKapitalist iktisat teorisinde sürekli “\nihtiyaçların sınırlı olmadığı\n” telakkisi işlenir. Tabiî ki Rabbimize şükretmek ve insanların haklarını gözetmek kaydıyla helal rızıklar ve imkânlardan yararlanmak meşrudur. Ne saçıp savuran bir hal\n6\nne de kıstıkça kısan\n7\nveya hayatın nimetlerini terk eden bir inziva hali içinde olunmalıdır. Emek ve alın teri (sa’y) hayatı helal ve haram sınırları arasında anlamlandıran en önemli insani değerdir.\n8\nAma “\ndünya hayatının aldatıcı bir geçimlikten ibaret\n”\n9\nolduğu gerçeğinin de bilincine sahip olunmalıdır.\nKapitalist piyasanın “\nihtiyaçların sınırlı olmadığı\n” telakkisine göre yaşayanlar için düzenleyici bir iktidara dayanmak güvenlik açısından kaçınılmazdır. Teknolojinin de hızı sürekli değişimi getirmektedir; bu hız insanların ihtiyaç algısını, önceliklerini ve istikrarı bozmaktadır. Sınırsız özgürlük, refah ve fahşa peşinde koşanlar elde ettikleri lüksü ve lüks imkânları yitirmemek adına kendilerini gözeten iktidar gücüne, devlete veya holdinglerin ölçülerine rıza göstermek eğilimindedirler.\nSınırsız özgürlük peşinde olan ve çağımızda hâkim paradigma haline gelen liberal felsefe, müteşebbisler için dünya pazarını sınırsızlaştırırken, insanı gittikçe sadece birey olan müşteriye yani tüketiciye dönüştürmekte; seküler teknoloji de bireyi, gaybi boyutunu yok sayarak sadece istatistiğe, rakama indirgemektedir. Onlar için gerçeklik, Müminun suresinde ifade edilen dünkü dehrîlerin sınırlı ufuklarıyla söyledikleri kadardır: “\nHayat, ancak dünya hayatıdır. Ölürüz ve yaşarız. Ama tekrar diriltilecek değiliz.\n”\n10\nGünümüzde de fiziki veya pozitif alanda teknolojik ve bilimsel ölçülerle insan ötesi arayış çabaları akademik havzalarda eğitim alan gençleri etkileyebiliyor. Bu arayışın hedefi insanın duygularını, aklını ve fiziksel kapasitesini ölümsüzlük hedefiyle süper bir insana dönüştürmek istikametindedir. Bu bilişsel etkinin altında kalanlar arasında insan fıtratıyla ilgili Rabbimizin belirttiği evrensel ilahi ölçüleri gittikçe ihmal eden, hatta tahfif edenler daha çok hadsizleşmektedirler.\nTranshümanizm denilen bu akım insanın fiziksel ve bilişsel yeteneklerini artırarak bir nevi onun müstağnileşerek ilahlaşmasını istemektedir.\nAyrıca vahyî ölçüler kavranmadıkça yaratılış ve gayb ile ilgili Rabbimizin bildirdiği sınırlar, sezgi-keşf gibi gaybi veya metafizik alanla ilgili “\nreyb, şek ve şüphe, zan\n” ifade eden yaklaşımlarla aşındırılmaya devam etmektedir.\nÇağdaş Müstağnilik ve Kibir Sapması\nÇağdaş müstağnilik ve kibir sapması Firavun’un gaybı mutlak olarak bilen ve her şeyin maliki ve yöneticisi olan Rabbu’l-Âlemin’e itaat etmek yerine, Naziyat suresinde belirtildiği gibi Musa’ya (a) karşı topladığı adamlarına: “\nBen sizin yüce rabbinizim!\n”\n11\ndemesi gibi bir hadsizliği ifade ediyor. Dün ilahlık taslayan Hallac-ı Mansur tarzında ulûhiyet ve hulûl iddia eden “\nenel hakçı\n” ruhbanlar ve aklı mutlaklaştıran din felsefecileriyle muhatap olduk. Bugün de bilimi mutlaklaştırarak ilahlık yolunda yürüyen, teknolojik imkânları ve bilimi kutsallaştıran ilim adamları ve tâbileri karşımıza çıkıyor.\nDeist veya ateist yaklaşımlardan şikâyet edenler veya bu eğilimlerin nedenlerini arayanlar öncelikle gayba taş atmak konusunda ruhçu ve maddeci bu iki farklı inhirafın; yani irfan veya hikmet demagojileriyle tasavvuf felsefesini oluşturan bu metafizik eklektik anlayışların; ayrıca Allah’ı(cc) yaratıcı olarak kabul eden ama hayatın dışına iten veya yok sayan bu bilimci-materyalist hadsizliğin ölçüsüzlüğünü, kibrini ve tuğyanını ele almalı ve onlarla ‘fedayan-ı kıtal’dan önce akidevi bir mücadele içine girmelidirler. Çünkü Kur’an bütünlüğünden kavrayabileceğimiz veya Resulullah’ın (s) uygulamalarından çıkartabileceğimiz gibi insanları ve muhataplarımızı uyarmadan, -kendini müdafaa etmek dışında- hakkı gereğince tebliğ etmeden “\nkıtal\n”ı öncelemek doğru olmaz. Vahyî ölçüleri ve İslam’ın sabitelerini doğru biçimde kavrayan müminler bu iki ifsadî eğilimle, bu şirkî veya dehrî eğilimlerle, özellikle çağımıza hâkim hale gelen bilimci azgınlığın felsefesiyle mücadele edecek fikrî donanıma sahip olma yollarını oluşturmalıdırlar.\nMüslümanların “\nkelam ilmi\n” de geçmiş dönemlerde kalmış konuları karıştırıp gündemleştirmek için değil, gayba taş atan ve müstağniliği örgütleyen bu tür çağdaş konuları cevaplamak için yapılan çalışmaların zemini olmalıdır. Dün dehrîlik veya gayb biliciliği iddiaları karşısında kelam ve akaid âlimlerimiz açıklamalarını, ilgili tartışmalar üzerine inzal olan Kur’an vahyi ve Resulullah’ın (s) açıklayıcı tefsiriyle yapıyorlardı. Bugünün yenilenen ve farklılaşan insanın ve evrenin varlığı ile ilgili ve bilgi kaynağı konusundaki hadsizlikleri de Kur’an’dan ve Resulullah’ın sünnetindeki uygulamalarından ilhamla “\nrasihun\n” ve “\nulu’l el-bab\n”dan oluşan şûrâ heyetlerimiz veya ehil kelam âlimlerimiz cevaplandırmak veya cevaplandırma yollarını göstermek için çalışmalıdır.\nAteizmi ve deizmi kırbaçlayan inkârcı veya şirk telakkileri içinde yüzen profan ya da aklı kutsayan yaklaşımlar karşısında cevap oluşturmak konusundaki yetersizliğin tabiî ki öncelikli sorumluluğu, bu konuda akıllarını istişari planda ortak çalışmalara katamayan veya şura çabalarını örgütleyemeyen “\nrasihun\n”umuza ve “\nulu’l el-bab\n”ımıza aittir. İlahiyat veya İslami ilimler fakülteleri öğretim görevlileri büyük ölçüde modern özgürlükler, refah ve imkânlar ile şımarma ve müstağnileşme sonucu ortaya çıkan akidevi hadsizlikleri cevaplayacak şekilde öğrencilerini yetiştiremedikleri veya bu konularda kolektif çalışmalar ortaya koyamadıkları sürece, birikimlerinin kendi konforları veya enaniyetleri ile sınırlı kaldığını bilmelidirler. Ve özellikle de vahyin gaybla ve yaratılışla ilgili beliğ ve anlaşılır ayetleri dururken bu konularda aklın mutlaklaştırılmasıyla yeni postulatlar oluşturmanın önünü açan ve nasıl vasıflandırılırsa vasıflandırılsın -dehrî, ruhçu, bilinemezci inanç ve telakkilerin cevaplandırılmak üzere öğrenilmesi dışında- felsefe tahsilinin helal olana götürücü bir yol olmadığı üzerinde durulmalıdır.\nKureyş suresinde açıklandığı gibi insanı açlıktan doyuracak nimetler ve korkudan uzak kılacak güven ortamı fıtri ihtiyaçlardandır. Ayrıca bu imkânlar imtihan olmak için yaratılan insanın davranışlarının sınanacağı en önemli ve öncelikli unsurlardandır.\nBugün olduğu gibi insanlık tarihi boyunca zorunlu ihtiyaçlarımızı giderecek nimetleri tüketme ölçüsünün ve insan cinsiyle olan zorunlu ilişkilerimizin sınırının ne olduğu ile ilgili cevaplar hayat yolumuzu aydınlatmaktadır. Aydınlığın kaynağı önemlidir. Ayrıca gaybla ve Yaratıcımızla ilişkilerimizin nasıl olması gerektiği, varlığımızı devam ettireceğimiz imkânların nerede cimrilik nerede israf olduğunun tayini gibi doğrudan insan hayatıyla irtibatlı temel mevzular imtihan konularımızdır. Hayatın ölçü ve sınırlarıyla ilgili kıstasların kimin tarafından belirleneceği hususu da en temel düğümdür.\nHayatın temel düğümünün çözülmesinde önemli gayret, insan fıtratına nakşedilen “\nBen sizin yüce rabbinizim\n.”\n12\nilahi hitabına uyulup Rabbimizin terbiyesi ve ölçülerine tâbi olunmasıyla hayat yolunun aydınlığına yönelmektir. Naziyat suresinde zikredildiği üzere Firavun gibi “\nBen sizin yüce rabbinizim!\n” diyen bireysel veya kurumsal hadsizliğin şemsiyesine sığınan güvenlik anlayışından ve imkânların sağladığı refaha tutunmanın aldatıcılığından uzaklaşılmalıdır.\nRabbimiz buyuruyor: “\nDe ki: Rabbim dilediğine rızkı bol verir, dilediğine az verir. Fakat insanların çoğu idrak etmezler.\n”\n13\nVe idrak âlemimize giren veya girebilecek olan herşeyi yaratan Rabbimiz sormaktadır: “\nO bitkileri bitiren siz misiniz yoksa biz mi bitiriyoruz?\n”\n14\nBu bağlamda Rabbimizin farklı soruları da vardır. Onlardan bir örnek daha: “\nDe ki: Eğer suyunuz yerin dibine çekilse söyleyin bakalım, size akar bir su kim getirebilir?\n”\n15\nBu durumda kulların üzerine düşen görev, bu nimetlerin değerini çok iyi bilmektir. Bundan dolayı sürekli olarak Allah’a şükretmelidirler; şükretmemeleri durumunda, nimeti kaybedeceklerinden korkmalıdırlar.\nHakk’ın yarattığı imkânları keşfederken hem ekini ve nesli tahrif etmeye\n16\nyönelen hem kendi sınırlı aklını mutlaklık mertebesine koyan müfsitlerden ve şeytanlaşma eğiliminden Rabbimiz bizleri, ailemizi ve inananları muhafaza eylesin; şükrümüzü artırsın.\nMüminler için fakirlik halinde de zenginlik halinde de zorluklar ve ifsadi eğilimler karşısında irade sahibi olmak önemlidir. Bu noktada sabır, mutedillik, tevazu, sadelik ve takva ahlakı gibi hasletlerimiz salih amellerimizin yol göstericisi olmalıdır.\nSınırsız özgürlük peşinde olan ve çağımızda hâkim paradigma haline gelen liberal felsefe, müteşebbisler için dünya pazarını sınırsızlaştırırken, insanı sadece birey olan müşteriye yani tüketiciye dönüştürmekte; seküler teknoloji de bireyi, gaybi boyutunu yok sayarak sadece istatistiğe indirgemektedir.\nVahyî ölçüleri ve İslam’ın sabitelerini doğru biçimde kavrayan müminler ifsadî, şirkî veya dehrî eğilimlerle ve çağımıza hâkim hale gelen bilimci azgınlığın felsefesiyle mücadele edecek fikrî donanıma sahip olma yollarını oluşturmalıdırlar.\nDipnotlar:\n1- Kureyş, 106/3-4.\n2- Maide, 5/97.\n3- Bakara, 2/155.\n4- En’am, 6/151.\n5- Sebe, 34/34.\n6- İsra, 17/26.\n7- Nisa, 4/37.\n8- Necm, 53/39.\n9- Âl-i İmran, 3/185.\n10- Mü’minun, 23/37.\n11- Naziyat, 79/24.\n12- Âraf, 7/172.\n13- Sebe, 34/36.\n14- Vakıa, 56/64.\n15- Mülk, 67/30.\n16- Bakara, 2/205.",
  "crawled_at": "2025-06-02T10:26:33.995943"
}