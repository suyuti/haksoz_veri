{
  "id": "9e3dbaf6-6aa1-44d0-b70c-261a117e5310",
  "title": "İstiyorum ki",
  "author": "Bünyamin Doğruer",
  "year": "2017",
  "issue": "Sayı: 311 - Şubat 2017",
  "url": "https://www.haksozhaber.net/okul/istiyorum-ki-7663yy.htm",
  "content": "-Düşleri çalınmış, savaşların gölgesinde acının çığlıklarını atan çocuklara-\nDoğan güneşe bakıp\nParıldıyor bir çocuğun gözleri\nİstiyorum ki\nBoğulmasın sesi dünyanın karanlık denizinde\nO güneş erimesin\nParklar ıssız kalmasın\nDağlar kararmasın\nÇocuk mutlu dönsün evine.\nAğzında bir tat kalsın\nAcıyı bilmeden yaşasın\nZambaklarla dolu bahçede\nKuş sesleri içinde melekli rüyalara dalsın\nGençliği ırmaklar gibi çağıldasın\nAksakallı dedesi tutsun elinden\nSert esen rüzgârların kanı bulaşmasın yüzüne.\nİstiyorum ki\nAnnesinin tuzlu gözyaşları akmasın\nVahşi savaşçılar yıldızlarını vurmasın\nGökyüzünden yapılmış dudaklarında sevinç çığlıkları\nKaplasın yüreğimin toprağını.\nİstiyorum ki\nBir öpücük kondursun yanağıma\nNarin sımsıcak elleri bir kelebek gibi konsun alnıma\nBurcu burcu bir koku yayılsın ruhuma\nKorkutan ve kovulan şeytan dokunmasın ona\nBir atlıkarınca gibi çocuk\nDönüp dursun bağrımda.\nİstiyorum ki\nKaranlık savaşçılar dokunmasın onlara\nOyuncakları kırılmasın\nToprağın göğü kararmasın\nBir gül, rüzgârlara çığlık bırakmasın\nDokunmayın çocuğa o hep çocuk kalsın.",
  "crawled_at": "2025-06-02T10:26:33.995943"
}