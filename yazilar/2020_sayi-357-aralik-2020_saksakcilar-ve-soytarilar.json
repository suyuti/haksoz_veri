{
  "id": "ef5c41d5-1345-4c41-a7cc-350b9c5f47e7",
  "title": "Şakşakçılar ve Soytarılar",
  "author": "Bünyamin Doğruer",
  "year": "2020",
  "issue": "Sayı: 357 - Aralık 2020",
  "url": "https://www.haksozhaber.net/okul/saksakcilar-ve-soytarilar-8420yy.htm",
  "content": "Önlerine atılan kemik parçaları için dalaşırlar\nAğızlarından kan damlayan adamlar\nKapı kulları sahibinin sesi\nAğızları iyi laf yapar\nKapılarından mahzun döner fakir ve yoksullar\nBariz vasıfları bayağılık utanmazlık\nBu güruha cesur kelimeler fırlatalım\nAlınlarımızın teri\nKalplerimizin samimiyeti\nMüminliğimizin celadeti vurmalı\nBu sonsuz yolculukta saf saf olmalı\nOmuz omuza ölümsüz çağrının savaşçıları\nBu şakşakçılar\nSaraylara ayarlanmış nutuklar çekerler\nKandil gecelerinde\nYüzlerini geçmişe çevirip\nKozmetik yaşlar dökerler\nHalk meydanlarda direnirken\nOnlar kara maskeler takıp gölgelere sinerler\nŞakşakçıların gözlerine iyi bakın\nSimsiyah bir ihanet göreceksiniz\nBu gözleriyle eskitirler ve de eksiltirler insanları\nKaranlıklarında bir akrep dolaşır\nTıkandıkları yerde\nTarihin tozlu sayfalarından bir kahraman çıkartırlar\nŞakşakçılara alkışlar eşliğinde\nMeydanlarda savururlar\nBu şakşakçı soytarıların\nDönem şartlarına intibak kabiliyeti var\nMağaza vitrinindeki mankenler kadar donuklar\nSen ve sen ey şakşakçı!\nSonradan görmeler ülkesinin hafif meşrep uşağı\nSefil hazların müptelası\nPragmatist sularda kulaç atan zavallı\nÇeyrek porsiyon hakikat avcısı\nUnutma hokkabazlıktaki şaheserliğin noktalanacak\nBir gün insanlar Allah'ın huzurunda toplanacak.",
  "crawled_at": "2025-06-02T10:26:33.995943"
}