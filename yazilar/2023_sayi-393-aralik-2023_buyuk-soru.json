{
  "id": "c9359525-e0dd-4a3b-b173-da5d9fa04faa",
  "title": "Büyük Soru",
  "author": "Mustafa Ökkeş Evren",
  "year": "2023",
  "issue": "Sayı: 393 - Aralık 2023",
  "url": "https://www.haksozhaber.net/okul/buyuk-soru-8976yy.htm",
  "content": "Ben Filistin\nBen Kudüs\nBen dünyanın şah damarı\nKanayan yarası\nDinmeyen sancısı\nBen Mescidi Aksa\nSelamlıyorum Davut’u ve Süleyman’ı.\nSelamlıyorum\nKorunmuş, adanmış Meryem ve oğlu İsa’yı\nAsasıyla Kızıldeniz’i yaran Musa’yı\nPutları kıran İbrahim’i\nToprağımı kanlarıyla sulayan\nZekeriya ve Yahya’yı.\nSelamlıyorum\nBir gece ruhu ve bedeniyle\nToprağımı şereflendiren\nYedi kat göğe yükselen\nBazı ayetleri, işaretleri gören\nO rahmet, o hüzün, o savaş peygamberini.\nSelamlıyorum onun doğduğu şehri\nOnu bir gül gibi koynunda saklayan Medine’yi\nSelamlıyorum fethini müjdelediği İstanbul’u\nSelamlıyorum benimle haşir neşir olan tüm insanlığı.\nBen Filistin\nBen Kudüs\nBen Mescidi Aksa\nBen selam yurdu\nDünyanın gözbebeği\nKanlı mürekkeple yazılmış\nBüyük bir soruyum şimdi.\nBir tek soru\nAması olmayan\nŞerh konulmayan\nYorum yapılmayan\nBütün ideolojileri\nKomplo teorilerini\nGizli hesapları\nYarım kalmış planları\nReddeden bir soru.\nBen Filistin\nBen Kudüs\nBen Mescidi Aksa\nApaçık ortaydayken her şey\nHer şey gözlerinizin önündeyken\nSöyleyin aklınız, kalbiniz\nVe eyleminiz kimden yana?",
  "crawled_at": "2025-06-02T10:26:33.995943"
}