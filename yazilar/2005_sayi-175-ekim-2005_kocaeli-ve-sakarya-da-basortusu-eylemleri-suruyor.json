{
  "id": "1e0b92e4-7895-43c7-9997-3102a2b4ad7b",
  "title": "Kocaeli ve Sakarya'da Başörtüsü Eylemleri Sürüyor",
  "author": "Haksöz",
  "year": "2005",
  "issue": "Sayı: 175 - Ekim 2005",
  "url": "https://www.haksozhaber.net/okul/kocaeli-ve-sakaryada-basortusu-eylemleri-suruyor-4484yy.htm",
  "content": "Kocaeli'de Başörtüsüne Özgürlük Eylemleri Sürüyor\nKocaeli İnanç Özgürlüğü Platformu'nun \"Başörtüsüne Özgürlük\" eylemi 23. haftasına girdi. 350 kişinin katıldığı eylemde basın açıklamasını platform adına Körfez İlim, Kültür, Yardımlaşma ve Dayanışma Derneği üyesi Ravza Altıntaş yaptı.\nBasın açıklamasında, \"Düşünmeyelim diye inancımızı, sonra kurutmak için yaşam damarlarımızı, karabasan tuzaklar kurup geleceğimizi istiyorlar... Belleklerimizi işgal etmek ve kurutmak için yüreğimizde taşıdığımız cenneti, sevdaya adanmış güzelliğimizi, özgürlüğümüzü istiyorlar... Yakılan her ağıttan, çağrılan her uzun havadan nem kapıyorlar. Sırıtkan resimler düşünmek için merceklere hüznümüzü istiyorlar. Yüzümüze kara çalıp aklığımızı, düşünceye hile katıp saflığımızı istiyorlar. Vermeyeceğiz!\" ifadelerine yer verildi.\nBaşörtüsüne özgürlük eylemi, hep bir ağızdan okunan şiirle sona erdi.\nSakarya'da Başörtüsü Yasağına ve Sistemin İkiyüzlülüğüne Tepki\nBaşörtüsü yasağını Sakarya ve Türkiye halkının gündemine taşımak için kurulan ve geçen hafta yaptığı ilk basın açıklamasıyla kuruluşunu ilan eden Sakarya Başörtüsü Platformu, bu haftaki eyleminde, eğitim sisteminin iki yüzlülüğünü eleştirdi. Yağan yağmura rağmen, Eski Defterdarlık binası önünde saat 12.30'da toplanan grup adına yapılan açıklamada; bir yandan \"Haydi Kızlar Okula\" kampanyası düzenlenirken; diğer yandan başörtüleri sebebiyle öğrencilerin okul kapılarından geri çevrildiği belirtilerek sistemin asıl derdinin eğitim değil, kendi kimliğini öğrencilere empoze etmek olduğu vurgulandı.\nEylemde\n\"Haydi Kızlar Okula (Başörtülüler Hariç!)\" ve \"Eğitim: Ya örtülü kimliğimizle; ya örtülü kimliğimizle!\" benzeri pankartlar taşıyan platform gönüllüleri, \"Uyan, Diren, Özgürleş!\", \"Direniş, Adalet, Özgürlük!\", \"Yaşasın Başörtüsü Direnişimiz!\" gibi sloganlar da attılar.\nİslami kimliği hedef alan başörtüsü yasağı sorunu devam ettiği sürece her hafta Cumartesi günü, saat 12.30'da, Eski Defterdarlık önünde toplanacaklarını belirten platform üyeleri, bir sonraki hafta yeniden toplanma çağrısı yaparak eylemi sonlandırdılar.",
  "crawled_at": "2025-06-02T10:26:33.995943"
}