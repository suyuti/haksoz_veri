{
  "id": "631c27c2-d9be-4725-bf64-d7d8f43c7756",
  "title": "cennete giden çocuklara",
  "author": "Bünyamin Doğruer",
  "year": "2013",
  "issue": "Sayı: 272 - Kasım 2013",
  "url": "https://www.haksozhaber.net/okul/cennete-giden-cocuklara-6931yy.htm",
  "content": "ruhsuz kalpsiz merhametsiz\nbarbar vicdansız dünyadan merhaba\nbukleli saçlarıyla sallanırken salıncakta\nkörebe oyununda ebe olmuşken göz bağı ile\nbirdenbire çatırdadı toprak\nuçaklardan atılan füzelerden\nve çocuklar gittiler bu merhametsiz dünyadan\nve hepsi el ele verip öylece cennete\nsizler gittikten sonra da\nkahrolası zalimlerin vahşeti bitmedi\nbomba yüklü uçaklar hâlâ üstümüzde uçuyor\ndaha dün kardeşiyle saklambaç oynarken Zehra’yı kaybettik\nannesi onu başındaki kurdeleden tanıdı yıkıntılar arasından\nyüzünde öyle bir tebessüm vardı ki\numuyorum o da şu an cennette sizin aranızda\nşimdi mahallemizden acı dumanlar yükseliyor\nağır yaralarımız var kanlarımız akıyor\nsevmeye doyamadığım çocuğum bir yanım hep sensin\nbir yanımda sökecek şafaklar\nkaç sabahlar bekledim alnıma direnişi ve şehadeti yazarak\nben istedim ki bebeğim seninle birlikte ölseydim\nonca zulümler altında itina ile büyüttüğüm nazlı çiçeğim\nama ateşe attılar senin gibi tüm çocukları\nsana söz veriyorum canım direneceğim inatla\nne vahşet ne ölümler caydırabilir beni\nçığlık çığlık seslerinizden yeniden doğacağız\no sımsıcak nefesini koynumda taşıyorum\nAllahu Ekber\nilahi rüzgar yakacak firavunların ateşini\nnice zulümlere tanık olduk ey çocuklar\nsizler cennete giderken öfke dolu gözler bıraktınız bizlere\ney acıların çocukları\ngözlerimizdeki gözyaşları\ndurup durup açılan kalbimizin yaraları\nişte yine füzeler yine katliamlar\ndüşlerimiz ateş dolu düşlerimiz öfke\nbir çiçeğe hasret bir güneşe\nbir dağ serinliğine\ndaha kaç gün kaç gece var\nözgürlüğün berrak bahçelerinde oynamaya\ney cennetin kuşları sevgili çocuklar\nsizleri alnınızdan öpüp kalbime yaslıyorum\nfüzeler düşmeden önce topladığınız dağ çiçeklerini\ndönüp dönüp yeniden kokluyorum",
  "crawled_at": "2025-06-02T10:26:33.995943"
}