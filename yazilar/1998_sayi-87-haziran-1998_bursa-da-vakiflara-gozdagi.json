{
  "id": "02e2b5aa-2728-4dcd-be92-b3c17f1ea7ff",
  "title": "Bursa'da Vakıflara Gözdağı",
  "author": "Haksöz",
  "year": "1998",
  "issue": "Sayı: 87 - Haziran 1998",
  "url": "https://www.haksozhaber.net/okul/bursada-vakiflara-gozdagi-2050yy.htm",
  "content": "28 Şubat'la başlayan darbe süreci, gece yarısı ev baskınlarıyla halkı sindirmeye çalışıyor.\nGeçtiğimiz ay içerisinde, Bursa'da Akabe Kültür ve Eğitim Vakfı üyeleri, yapılan ev baskınlarıyla, Terörle Mücadele ekipleri tarafından gözaltına alındılar.\nCunta iktidarına karşı direnişi kırmak ve halkı psikolojik olarak yıldırmak için yapılan gece baskınlarında 24 Mayıs gecesi 6 kişi gözaltına alındı. Bursa Emniyet Müdürlüğü'ne bağlı Terörle Mücadele ekiplerince gece saat 3'te gerçekleştirilen baskınlarda; vakfın Bursa il Şube başkanı Mustafa Cengiz, Ahmet Tilki, Ali Yaşar, Abdulgaffar Akkaya ve Recep Yıldırım apar topar, hiçbir açıklama yapılmadan gözaltına alındılar.\nHalkın büyük tepkisine yol açan bu tür hukuka aykırı olayları Akabe Vakfı Başkanı Mustafa İslamoğlu şöyle değerlendirdi: \"Son dönemlerde yapılan operasyonları genel bir sindirme politikasının bölgesel bazda denemeleri olarak değerlendiriyorum. Küçük çapta bu denemelere ses çıkarılmadıkça, tepki gösterilmedikçe arkasından daha büyük çapta operasyonlar ortaya konacaktır. Bu operasyonları dağ başı operasyonları olarak kabul ediyorum. İnançlı bütün insanların bu tür yıldırma girişimlerine seyirci kalmamaları gerektiği kanaatindeyim.\"\nHiçbir hukuki dayanağı olmadan yapılan gece yarısı ev baskınları, darbecilerin kural tanımaz kimliğini bir kere daha halkın gözü önüne koymuştur.",
  "crawled_at": "2025-06-02T10:26:33.995943"
}