{
  "id": "1205cccd-b876-4b0e-a7ee-b9ac9ea5aa2a",
  "title": "Okuldan Atılmalara Sessiz Kalınmadı!",
  "author": "Haksöz",
  "year": "1998",
  "issue": "Sayı: 88 - Temmuz 1998",
  "url": "https://www.haksozhaber.net/okul/okuldan-atilmalara-sessiz-kalinmadi-2078yy.htm",
  "content": "İ.Ü. Fen Fakültesi'nden başörtüsü direnişine katıldıkları gerekçesiyle okuldan atılan ve uzaklaştırılan öğrencilerin maruz kaldığı haksızlıklara sessiz kalınmadı. 12 Haziran Cuma günü Fen Fakültesi'nin önünde direnişe destek veren insanlara polis çok sert bir biçimde müdahalede bulundu. Polis, bayan-erkek ayrımı yapmadan göz yaşartıcı gaz ve copla direnişçileri dağıtmaya çalışırken olaylar Laleli ve Fatih yönüne doğru yayılmaya başladı. Polisin müdahalesi sertleştikçe direnişçilerin mukavemeti arttı mukavemet arttıkça çevre esnaf ve halkının müslümanları destekleyen polisi protesto eden tepkileri yükseldi. Beyazıt-Fatih-Laleli üçgeninde değişik noktalarda iki saat kadar sürdürülen eylem sonucunda 21 kişi gözaltına alındı. Bazı gazetecilerin fotoğraf makinaları kırıldı ve filmlerine el konuldu. Cuma günü gözaltına alınan müslümanlar Pazartesi gününe kadar uzatılan gözaltı süresi nedeniyle ancak Pazartesi öğleden sonra serbest kalabildiler. Mahkeme ileri bir tarihe ertelendi.\nFakat 15 Haziran Pazartesi günü aynı saatlerde Vezneciler'deki Fen Fakültesi'nin önü yeni bir direnişin engellenmesi amacıyla polisiye tedbirlere sahne oluyordu. Belediye otobüslerine ve halkın geçişine tamamen kapatılan Vezneciler meydanı polis panzerleri, gözaltı otobüs ve minübüsleri ve yüzlerce robokop ve çevik kuvvet tarafından adeta işgal edilmişti. Polisin bu olağanüstü tedbirleri karşısında bazı öğrencilerin dağınık ve slogansız yürüme talepleri gündeme geldi. Polisin bu tutumu karşısında panik havasına bürünerek edilgen bir tavrı tercih etmek isteyenlere karşın eylemin mahiyeti ve mantığına ilişkin kamuoyuna vereceği mesaj açısından kortej halinde ve sloganla yürünmesi gerektiği sesleri yükseldi. Bu durum üzerine kortej halinde ve sloganlar eşliğinde Beyazıt meydanına doğru yürüyüşe geçilerek İÜ Merkez kapısının önüne gelindi. Merkez kapının önündeki meydanda oturarak bir basın açıklaması yapmak isteyen direnişçi öğrencileri polis çembere alarak dağılmaları için ikaz etti. Göstericilerden çok daha kalabalık olan polis önce gözyaşartıcı spreylerle ardından da coplarla öğrencilere müdahale etti. Meydana inen öğrenciler önce Saraçhane'ye ardın da Fevzipaşa caddesi üzerinden Fatih ve Karagümrük'e doğru yolu trafiğe kapatarak yürüyüşe geçtiler. Polisin müdahalesine zaman zaman karşılık veren göstericiler Fatih ve Karagümrük'te sloganlarla mevcut zulmü ifşa ettiler. Ana cadde boyunca polislerin sürekli yuhalanması ise direnişçilerin halk nezdindeki meşruiyetini ve itibarını gösteriyordu.\nGösteriler sona erdiğinde 13 müslüman gözaltına alındı. Ertesi gün savcılığa çıkarılması gereken göstericilerin gözaltı süreleri savcılık kararıyla 4 güne uzatıldı. 18 Haziran Perşembe günü Sultanahmet adliyesinde mahkemeye çıkan direnişçilerden 10'u tutuksuz yargılanmak üzere serbest bırakılırken N.A., Ahmet Şafak ve Yasin Şafak tutuklanarak Bayrampaşa cezaevine gönderildiler.",
  "crawled_at": "2025-06-02T10:26:33.995943"
}