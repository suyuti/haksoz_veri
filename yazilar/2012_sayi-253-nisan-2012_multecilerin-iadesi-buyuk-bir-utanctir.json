{
  "id": "b93c5cef-70a3-4812-815b-1aff256c5a5a",
  "title": "Mültecilerin İadesi Büyük Bir Utançtır!",
  "author": "Özgür-Der",
  "year": "2012",
  "issue": "Sayı: 253 - Nisan 2012",
  "url": "https://www.haksozhaber.net/okul/multecilerin-iadesi-buyuk-bir-utanctir-6552yy.htm",
  "content": "Samet Emirhanov’un Kazakistan’a, İslam Ganiyev ve Fuzuli Muharremov’un da Azerbaycan’a iade edilmesi üzerine 23 Mart’ta Fatih PTT önünde bir protesto eylemi düzenleyen\nÖzgür-Der\n, Başbakan Erdoğan’a bir mektup gönderdi. Mektupta özetle şu ifadelere yer verildi:\nSayın Başbakan,\nÜlkemize sığınmış kardeşlerimizle ilgili olarak bu hafta içinde ardı ardına vahim gelişmeler yaşandı. (…) 19 Mart akşamı apar topar kaldığı yerden alınıp ailesiyle vedalaşmasına dahi fırsat verilmeksizin Kazakistan’a iade edilen Samed Emirhanov’un ardından, bu sabah da İslam Ganiyev ve Fuzuli Muharremov adlı iki kardeşimiz kaçıp geldikleri Azerbaycan’a iade edildiler.\nHer ikisi de İslami kimliklerinden dolayı ülkelerinde baskı görmüş kişilerdi. Sumkayıt Camii İmamı olan İslam Ganiyev ve Fuzuli Muharremov daha fazla zulüm görmemek için ülkelerinden kaçarak, dinlerini özgürce yaşayabilecekleri düşüncesiyle Türkiye’ye gelmiş ve sığınma başvurusunda bulunmuşlardı. Ne yazık ki, aylarca Kumkapı Yabancılar Şubesinde tutulduktan sonra bu sabah çok erken saatlerde apar topar alınıp Azerbaycan’a gönderilmek üzere Yeşilköy Havalimanı’na götürüldüler.\nAzerbaycan insan haklarının sistematik olarak çiğnendiği bir dikta rejimiyle yönetilmektedir. Hukukun hiçe sayıldığı ve İslami kimlikli muhaliflere türlü zulümlerin uygulandığı bir işkence devleti vasfıyla maruftur. (…)\nÖnceki iktidarlar sırasında ve bilhassa da 28 Şubat sürecinde başbakanlık yapan Bülent Ecevit ve Mesut Yılmaz hükümetleri döneminde farklı ülkelerden kaçıp gelmiş Müslümanların acımasızca ülkelerine iade edilmeleri vakalarını çokça yaşadık. Ne var ki, nefretle andığımız tüm bu zulümler bizi çok fazla şaşırtmadı. Kendi ülkesinde Müslümanlara düşmanca politikalar izleyen insanların farklı ülkelerden gelen kardeşlerimiz hakkında adil ve merhametli davranmalarını zaten bekleyemezdik.\nNe var ki, bugün şahit olduklarımızı izah etmekte, anlamlandırmakta zorluk çekiyoruz. Bir yandan çok haklı ve onurlu bir tutumla binlerce, on binlerce kardeşimize sınırlar açılır ve ev sahipliği yaparken, öte yandan bazı kardeşlerimizin işkence ve ölüm tehdidine rağmen zalimlerin ellerine teslim edilmesi uygulamasını büyük bir çelişki ve adaletsizlik olarak görüyoruz.\nHiç şüphesiz, gerek Kazakistan’a teslim edilen Samed Emirhanov, gerek Azerbaycan’a teslim edilen İslam Ganiyev ve Fuzuli Muharremov bu ülkeye sığınmak için geldiklerinde sizin Müslümanlar lehine dünyaya verdiğiniz olumlu, cesaretlendirici mesajlarınızdan etkilenmişlerdi. Ama şimdi kendilerinin ve ailelerinin nasıl bir hayal kırıklığı içinde olduklarını tahmin edebilirsiniz.\nNe yazık ki, şu anda Kumkapı Yabancılar Dairesinde tutulmakta olan ve aynı akıbeti paylaşmak üzere bekleyen çok sayıda kardeşimizin olduğu söylenmektedir. Sayın Başbakan, bu insanlar sizin de kardeşlerinizdir. Lütfen gereğini yapın!",
  "crawled_at": "2025-06-02T10:26:33.995943"
}