{
  "id": "4576b848-773d-4c4b-823d-d9eaf79a335a",
  "title": "İstanbul ve Ankara’da Necef Katliamı Protestoları",
  "author": "Haksöz",
  "year": "2004",
  "issue": "Sayı: 162 - Eylül 2004",
  "url": "https://www.haksozhaber.net/okul/istanbul-ve-ankarada-necef-katliami-protestolari-4118yy.htm",
  "content": "ABD işgal kuvvetlerinin Necef ve civarında Mukteda es-Sadr taraftarı Müslümanlara karşı sürdürdüğü vahşi katliam Ankara ve İstanbul'da protesto edildi.\nÖzgür-Der, Irak halkıyla dayanışma içinde olduğunu göstermek amacıyla 14 Ağustos 2004 günü saat 12:00'de Fatih Saraçhane Parkı'nda basın açıklaması yaptı.\nBasın açıklamasına katılanlar, zaman zaman \"Emperyalizm Yenilecek, İslami Direniş Kazanacak\"; \"Necef'e Selam, Direnişe Devam\", \"Katil ABD Ortadoğu'dan Defol\", \"İşgalciye Değil, Direnişe Destek\" şeklinde sloganlar attılar. Özgür-Der'in basın açıklamasını yönetim kurulu üyesi Mustafa Eğilli okudu.\nDaha sonra Prof. Dr. Ahmet Ağırakça kısa bir konuşma yaptı. Ağırakça, konuşmasında ABD'nin baskı ve diktatörlük sistemini yıkmak için geldiğini iddia ettiği Irak'ta vahşi bir işgal ve zulüm sistemi kurduğunu söyledi. ABD'nin kendisinden önceki tüm zalimleri gölgede bırakan insanlık dışı suçlar ve katliamlar gerçekleştirdiğini ifade eden Ağırakça emperyalizmin mutlaka yenileceğini ve dün olduğu gibi bugün de zulme karşı direnen İslami direnişin kazanacağını vurguladı.\nAnkara'da da İLKAV, Genç Birikim Dergisi, Özgür-Der Girişimi; ABD Büyükelçiliği önünde Necef katliamını protesto eden bir basın açıklaması yaptı. Basın açıklamasını Mehmet Pamak okudu. Açıklamada; uyduruk gerekçeler bahane edilerek başlatılan ahlaksız işgalin cüretkâr bir utanmazlıkla sürdürüldüğüne dikkat çekilerek. Sadr'ın önderliğinde simgelenen onurlu direnişin karalanması kınandı. Direnişin tasfiye edilemeyeceği belirtilen açıklamada tevhit ve adalet eksenli İslami mücadelenin tüm insanlığı hakikatin aydınlığına çıkararak zulümden ve sömürüden kurtarılacağı vurgulandı.\nBasın açıklaması \"Kahrolsun Amerikan Emperyalizmi\", \"Katil ABD Ortadoğu'dan Defol\", \"Necef, Felluce Direniyor İşgale\", \"Yaşasın Küresel İntifada\", \"Zulme Karşı Direneceğiz\", \"Mazlumlar Tutasak Ateş Altında Yaşasın Küresel İntifada\" sloganlarının atılmasıyla sona erdi.\n* * *\nKufe, Necef, Felluce ve daha birçok Irak kentinde her gün, her saat katliamları sürdüren emperyalist ABD ve sözde Irak yönetimini protesto etmek için Savaşa ve İşgale Hayır Platformu'nun çağrısıyla 27 Ağustos'ta Cuma namazı çıkışı Fatih Camii'nde yüzlerce Müslümanın katılımıyla bir protesto eylemi gerçekleştirildi.\nAhmet Ağırakça tarafından kıldırılan gıyabi cenaze namazının ardından Ağırakça'nın okuduğu duaya topluluk hep bir ağızdan iştirak etti. Daha sonra söz alan Vakit Gazetesi yazarı Abdurrahman Dilipak, \"Necef'teki, Felluce'deki direniş Çanakkale'deki direnişten binlerce kez önemlidir ve mübarektir. Necef ve Felluce direnişçilerinin barikatı işgalciler tarafından aşılırsa Ortadoğu'nun bütün halklarını büyük bir felaket bekliyor. Şiisiyle, Sünnisiyle işgalin karşısındayız ve direnişçilerin safındayız\" dedi.\nHaksöz Dergisi editörü Kenan Alpay da bir konuşma yaptı. Konuşmasında şunları dile getirdi: \"Irak'ta ABD'nin ölüm kusan silahlarına Muktada es-Sadr öncülüğündeki mücahitler boyun eğmeyince ateşlenen füzelerin, bombaların oranı da artıyor. Direnişin yükselen gücü karşısında ABD kadar ABD'nin Türkiye'deki uşaklarının da paçaları tutuştu. Direnişçiler için medyada köşe başlarını tutan kiralık kalemler tarafından hem gerçek dışı hem de ahlaki olmayan saldırılar yapılıyor. Bu ahlakilikten yoksun saldırıları aynen kendilerine ve efendilerine iade ediyoruz. Biz biliyoruz ki Necef ve Felluce direnişi sadece Irak topraklarını ve halkını değil bütün bir insanlığı savunuyor. İşgale karşı direnen mücahitler sadece kendi onur ve iffetlerini değil, bütün Müslümanların ve hatta bütün bir insanlığın onur ve iffetini savunuyorlar. Yaşasın özgürlük mücadelesi.\"\n\"Emperyalizm Yenilecek İslami Direniş Kazanacak\",\"La Şiiyye La Sünniyye Vahde Vahde İslamiyye\", \"İşgalin Hedefi: Şiisiyle, Sünnisiyle İslam Ümmeti\" yazılı dövizlerin açıldığı eylemde direniş lideri Mukteda el Sadr'ın fotoğrafları yanı sıra \"İşgalin Karşısında Direnişin Safındayız\" ve \"Küresel Saldırıya Küresel İntifada\" pankartları da taşındı. Eylem, tekbirler ve sloganlarla sona erdi.",
  "crawled_at": "2025-06-02T10:26:33.995943"
}