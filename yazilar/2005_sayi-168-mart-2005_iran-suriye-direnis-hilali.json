{
  "id": "388c6114-4587-43be-a845-b39477bccfbf",
  "title": "İran-Suriye Direniş Hilali!",
  "author": "Haksöz",
  "year": "2005",
  "issue": "Sayı: 168 - Mart 2005",
  "url": "https://www.haksozhaber.net/okul/iran-suriye-direnis-hilali-4263yy.htm",
  "content": "Lübnan'ın eski başbakanlarından Refik Hariri'nin öldürülmesinin ardından Ortadoğu'da önemli gelişmeler yaşanıyor. Amerikan emperyalizminin hedef tahtasına yerleştirdiği İran ve Suriye, Şubat ayı ortalarında ortak bir cephe oluşturma kararı aldılar. Bu ayın ilk günlerinde de Hamas ve Hizbullah Siyonist İsrail işgaline karşı \"direniş seçeneğinin desteklenmesi\" konusunda anlaşmaya varmışlardı. Hamas ve Hizbullah'ın ardından İran ile Suriye'nin bir ittifak oluşturduklarını resmen açıklamaları, emperyalist kuşatmaya karşı \"direniş hilali oluşturulması\" şeklinde yorumlandı.\nİran Cumhurbaşkanı Yardımcısı Muhammed Rıza Arif, Tahran'da Suriye Başbakanı Naci Otri ile görüşmesinin ardından yaptığı açıklamada, \"Suriye'ye her tür tehdit karşısında yardıma hazırız\" dedi. Otri de \"Bu görüşme, özellikle Suriye ve İran'ın çeşitli tehditlerle karşı karşıya olduğu hassas bir dönemde gerçekleşmesi açısından büyük önem taşımaktadır. Ortak bir cephe oluşturmamız gerekiyor\" şeklinde konuştu.\nHizbullah tarafından yapılan açıklamada ise, Hamas lideri Halid Meşal ile Hizbullah lideri Şeyh Hasan Nasrallah arasında, Beyrut'un güneyinde yapılan toplantıda söz konusu anlaşmaya varıldığı bildirildi. Açıklamada, iki lider arasındaki görüşmede, \"Direniş ve kararlılığın, mevcut baskıya karşı gelmek için tek seçenek\" olduğu konusunda fikir birliğine varıldığı belirtildi.\nABD'nin yeni Ortadoğu projesine karşı bölgede Rusya tarafından zımnen desteklenen ve İran ile Suriye'yi de kapsayan bir ittifakın şekillendiği görülüyor. İranlı yetkililer Irak'ın da bu ittifaka dâhil olması gerektiğini açıkça ifade ediyorlar. Böylece emperyalist saldırganlığa karşı Afganistan'dan Filistin'e uzanan bir direniş hattı söz konusu olacaktır.",
  "crawled_at": "2025-06-02T10:26:33.995943"
}