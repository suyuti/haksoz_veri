{
  "id": "3fe3307a-af27-43af-9387-ece2f3c57ec8",
  "title": "Enver Aydemir İle Dayanışma Eylemi",
  "author": "Haksöz",
  "year": "2010",
  "issue": "Sayı: 227 - Şubat 2010",
  "url": "https://www.haksozhaber.net/okul/enver-aydemir-ile-dayanisma-eylemi-6015yy.htm",
  "content": "İslami kimliğinden ötürü askerlik yapmayı kabul etmeyen, üniforma giymeyi ve silah altına alınmayı reddeden Enver Aydemir, geçtiğimiz ay yeniden tutuklandı. 24 Aralık 2009’da Boğaziçi Üniversitesi’nde gerçekleştirilecek olan “Barış İçin Vicdani Retçiler Kurultayı”na katılmak üzere yola çıkan Aydemir, Kabataş Vapur İskelesi’nde polis tarafından GBT incelemesi sonucunda gözaltına alındı. Akşam vakti çıkarıldığı askeri mahkeme tarafından tutuklanan Aydemir, sonrasında Maltepe Askeri Cezaevi’ne gönderildi. Aydemir, ilkin aynı nedenlerle 2007 Temmuzunda tutuklanmış ve 4 ay yattığı askeri cezaevinden, birliğine teslim olmak üzere serbest bırakılmıştı. Ancak Aydemir, birliğine teslim olmayarak laik-Kemalist bir orduda askerlik yapma dayatmasına karşı direnişini sürdürmüştü.\n2007 sürecinde olduğu gibi son tutukluluğunda da işkenceye maruz kalan Enver Aydemir, askeri cezaevinde dayatılan tek-tip elbiseyi giymediği için de gece soğuğunda çıplak bırakılmış, kaba dayak vb. kötü muamelelerle karşılaşmıştı. Durumu protesto için açlık grevine de başlayan Aydemir, bir hafta sonra Eskişehir Cezaevi’ne nakledileceği gün, sivil elbiselerinin teslim edilmesiyle grevi bitirdi.\nOrdunun laik-Kemalist, İslam ve dolayısıyla başörtüsü düşmanı kimliğini ısrarla vurgulayarak eylemindeki kararlılığı ortaya koyan Aydemir’in uğradığı baskı ve işkence çeşitli kuruluşlarca yapılan basın açıklamalarında protesto edildi. Özgür-Der, Mazlumder, İLKAV gibi kuruluşlar yaptıkları açıklamalarla işkenceyi telin ederken bir grup gencin bir araya gelerek oluşturduğu Enver Aydemir İle Dayanışma İnisiyatifi de konuyu gündemde tutmaya çalıştı.\n28 Aralık 2009’da yaptığı açıklamada “Militarizmin adeta kafaları, kurumları, yasaları kısacası tüm sistemi teslim aldığı Türkiye’de askerlik yapmayı kabul etmeyen insanlara yönelik dayatmalar, zulümler hapis, dayak ve işkence uygulamalarıyla boyutlanmakta ve tipik bir devlet terörüne dönüşmektedir.” diyen Özgür-Der, Enver Aydemir’in haklı mücadelesini desteklemenin yanı sıra zorla askerlik uygulamasının kaldırılmasını da talep ediyordu. Özgür-Der, bu talebini yeni yılın ilk gününde 1 Ocak 2010’da yaptığı protesto ile eylemleştirdi. Fatih Saraçhane Parkı’nda gerçekleştirilen eylemde İslami kimliğe, halkın inançlarına ve değerlerine savaş açan bir ordunun; zorunlu askerliği dayatmasının zulüm olduğuna dikkat çekildi ve inancından dolayı bu zulme maruz kalan Enver Aydemir’in yalnız olmadığı vurgulandı. Birçok vicdani retçinin bu dayatma ile mağdur edildiğine de vurgu yapılan eylemde Kemalist düzeni Kemalistlerin koruması gerektiği ifade edildi.\nCezaevi Müdürü İşkence Yaptı!\nEyleme katılan Enver Aydemir’in babası Ahmet Aydemir, yaşanan hukuksuzluk sürecini anlattı. Enver’in tutuklandıktan sonra askerde annesi ve eşine uygulanan başörtüsü ve pardösü zulmüne ve uygulanan namaz yasağına değinen Aydemir, tüm bu yaşadıklarından sonra oğlunun davasında haklı olduğunun açık bir şekilde ortaya çıktığını vurguladı. Enver’in İstanbul’da tutuklandıktan sonra getirildiği Maltepe Askeri Cezaevi’nde günlerce işkenceye maruz kaldığını belirten babası, Eskişehir Cezaevi’nde görüştüğü oğlunun, kendisinden Maltepe’deki yaşanan işkencelerin kamera kayıtlarıyla tespit edilebileceğini ve avukatların bu hususta harekete geçmesi gerektiğini söylediğini aktardı. Bizzat Maltepe Askeri Cezaevi Müdürü Halil İbrahim Çakır’ın Enver’i falakaya yatırdığını da aktaran babası, oğlunun maruz kaldığı zulme karşı sessiz kalmayanlara teşekkür etti. 2 Ocak 2010 tarihinde de Enver Aydemir İle Dayanışma İnisiyatifi tarafından Taksim’de bir yürüyüş düzenlendi.\nEnver Aydemir, 21 Ocak tarihinde Eskişehir Askeri Mahkemesi’nde yapılan duruşmaya, askeri elbiseleri giymeyi reddettiği için getirilmedi. Mahkeme, “hizmetten kısmen veya tamamen sıyrılmak kastıyla emre itaatsizlikte ısrar”dan 6 aydan 5 yıla kadar hapsi istenilen Aydemir’in yargılanmasının tek hâkimli değil kurul tarafından yürütülmesi gerektiğini belirterek mahkemenin görevsizliğine karar verdi. Aydemir, Eskişehir’de, askeri hâkimlerden oluşturulacak bir kurul tarafından yargılanacak.",
  "crawled_at": "2025-06-02T10:26:33.995943"
}