{
  "id": "68a3e149-461f-4d34-825e-de2bf80238b7",
  "title": "Mazlumder’den, Başörtüsü Yasağına Karşı Beyaz Sayfa Eylemi",
  "author": "Haksöz",
  "year": "2005",
  "issue": "Sayı: 168 - Mart 2005",
  "url": "https://www.haksozhaber.net/okul/mazlumderden-basortusu-yasagina-karsi-beyaz-sayfa-eylemi-4272yy.htm",
  "content": "18 Şubat 2005 Cuma günü, Mazlumder'in çağrısı ve birçok sivil toplum kuruluşunun katılımıyla \"Başörtüsüne Özgürlük İçin Beyaz Bir Sayfa\" adı altında bir basın açıklaması gerçekleştirildi. Beyazıt Meydanı'nda toplanan grup 10x23 metre ebadında, kenarlarına başörtüsü iliştirilmiş beyaz kumaşı açarak İstanbul Üniversitesi önüne yürüdü. Üniversite kapısı önünde basın açıklaması yapıldı.\nMazlumder İstanbul Şube Başkanı Mustafa Ercan, yaptığı basın açılamasında, Meclis Başkanı Bülent Arınç'ın Mazlumder Genel Başkanı Ayhan Bilgen'e başörtüsü için beyaz bir sayfa açılmalı dediğini hatırlatarak, fakat henüz bir sayfa açılmadığını söyledi. \"Biz kendilerine ve hükümete burada açtığımız 230 metrekarelik bembeyaz kumaşla sözlerini bir kez daha kendilerine hatırlatıyoruz.\" diyen Ercan'dan sonra Mazlumder Başörtüsü Komisyonu Başkanı Av. Gönül Küçük söz aldı. Küçük, \"Burada açtığımız bu beyaz örtümüzle elimizden gasp edilen haklarımızın iadesini istiyoruz\" dedi.\nKüçük'ün konuşmasının ardından \"Başörtüsü İçin Beyaz Bir Sayfa\" yazılı beyaz kumaş, siyah balonlarla uçuruldu.",
  "crawled_at": "2025-06-02T10:26:33.995943"
}