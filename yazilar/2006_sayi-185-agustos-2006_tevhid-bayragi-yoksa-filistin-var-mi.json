{
  "id": "cf535832-e2ed-4e88-a804-0778a184f6a7",
  "title": "Tevhid bayrağı yoksa, Filistin var mı?",
  "author": "Şükrü Hüseyinoğlu",
  "year": "2006",
  "issue": "Sayı: 185 - Ağustos 2006",
  "url": "https://www.haksozhaber.net/okul/tevhid-bayragi-yoksa-filistin-var-mi-4771yy.htm",
  "content": "Sadet Partisi tarafından Temmuz ayı içerisinde çeşitli şehirlerde \"Filistin'le Dayanışma ve İsrail'i Tel'in\" mitingleri düzenlendi. İstanbul, Diyarbakır ve Trabzon'daki bu mitingler, yüksek katılım ve katılımcıların taşıdığı coşkuyla dikkat çekti. Tabii her zaman olduğu gibi, üç maymuncu medya organları, Filistin söz konusu olduğu ve işgalci İsrail telin edildiği için bu kalabalık ve coşkulu mitingleri de görmezden geldiler. Fakat söz konusu bu mitingler ve Filistin'e destek amacıyla gerek yaşadığımız coğrafyada gerekse de dünyanın birçok bölgesinde gerçekleştirilen diğer dayanışma ve protesto eylemleri, İslam dünyasında büyük yankı uyandırdı.\nABD-İsrail ve İngiltere üçlüsünün İslam dünyasında giriştiği topyekün işgal ve imha saldırılarına karşı yükselen bu tepkiler şüphesiz ki önemli. Her şeyden önce şeytan taşlamak güzel bir eylemdir. Aslolan ise, tevhid ve adaleti yeryüzüne hakim kılmak yönünde hayatın her an ve alanında İslami ilkeleri ayakta tutmak, zulme ve zalimlere asla meyletmeden dosdoğru bir çizgide hakka şahitler olmanın gayreti içerisinde bulunmaktır. Öncelikle, zalimlere karşı olan tepkimizin, geçici ve konjonktürel değil, kalıcı ve üretken olmasına dikkat etmeliyiz. Kısacası, yeryüzünde yükselmekte olan İslami direnişin kazanıp emperyalizmin yenilmesi için fiili, kavli ve kalbi dualarımızı hiç eksik etmemeliyiz.\nFilistin'i Filistin yapan Kelimetullah'tır\nSaadet Partisi'nin (SP) İstanbul Çağlayan Meydanı'nda düzenlediği \"Filistin'e Destek ve İsrail'i Tel'in Mitingi\"nde yaz dönemi olmasına rağmen katılımın yüksekliği hemen göze çarpmaktaydı. Mitingin bir parti organizasyonu olması bunu mazur gösterir mi bilemiyorum fakat parti bayraklarının alandaki hakimiyeti bizler gibi partili olmayıp da Filistin söz konusu olduğu için evinde oturamayıp alana gelenler için son derece rahatsızlık verici bir durumdu. Bu rahatsızlığı da zaman zaman bazı katılımcıların dillendirdiğine şahit olduk zaten.\nFakat bizleri asıl rahatsız eden, mitingde bazı Müslümanlar tarafından onurla taşınan tevhid bayrağının, tertip komitesi ve bazı görevlilerce ısrarla indirtilmeye çalışılması idi. Mitingin başlamasıyla birlikte, tertip komitesince sık sık \"Türk bayrağı, Saadet Partisi bayrağı ve Filistin bayrağı dışında hiçbir bayrak ve flama taşınmayacak!\" şeklinde yapılan anonslar, ilerleyen dakikalarda, bu sayılanlar dışında alanda yükselen tek bayrak olan tevhid bayrağının hedef alınmasına dönüştü. Tevhid bayrakları kastedilerek \"O bayraklar lütfen indirilsin!\" anonsları yapılırken, partili bazı görevliler de tevhid bayrağı taşıyan katılımcılara, bayrakları indirmeleri yönünde baskı yapmaya başladılar.\nHemen yanı başımızda partili görevlilerin, bir grup katılımcıya tevhid bayrağını indirmeleri yönünde baskı yapmaya başlaması üzerine alanda tartışmalar yaşanmaya başlandı. Bizim de katıldığımız bu tartışma sonunda galip gelen tabii ki Kelimetullah oldu. Partili görevliler, alanda bulunan ve bir kısmı da parti tabanından olduğu gözden kaçmayan birçok katılımcının tepkisi üzerine tevhid bayrağını indirme girişiminden vazgeçmek durumunda kaldılar.\nO tartışma anında beyaz sakallı yaşlı bir amcanın görevlilere gösterdiği tepki unutulacak gibi değildi: \"Bu bayrak indirilirse burada hiç kimse kalmaz.\"\nBurada üzerinde durulması gereken en önemli mesele, Filistin'e destek amacıyla düzenlenen, İslam kardeşliğinden, Kur'an'dan, Hz. Peygamber'den söz edilen bir mitingde, Filistin'i Filistin yapan ve bizleri de Filistin'e kardeş kılan tevhid bayrağının adeta bir suç unsuruymuş gibi hedef alınması, ısrarla indirtilmek istenmesiydi. İslam'ın şiarı 'kelime-i tevhid'in üzerinde yazılı olduğu tevhid bayrağını \"O bayrak lütfen indirilsin!\" şeklinde hedef gösterip, o alana ümmet dayanışması adına gelen kitlelerin zihninde tevhid bayrağını mahkum edecek şekilde anonslar yapmanın vebalini kim ve nasıl taşıyacaktır?\nTevhid bayrağı indirilirse Filistin nasıl yücelecektir? Hz. Peygamber'in risaletinden günümüze kadar cihad meydanlarında verilen mücadeleler, bu kutlu bayrağın inmemesi için değil midir?\nTevhid bayrağı yoksa Filistin var mıdır? Filistin'i Filistin yapan, bizi biz yapan ve Filistin'e kardeş kılan tevhid bayrağı yoksa hiçbir şeyin anlamı yoktur. Anlamı yok ettikten sonra geriye ne kalır ki?",
  "crawled_at": "2025-06-02T10:26:33.995943"
}