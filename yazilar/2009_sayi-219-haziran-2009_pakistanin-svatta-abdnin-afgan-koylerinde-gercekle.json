{
  "id": "e78ed15b-d34e-4115-aee3-6584ea454a67",
  "title": "Pakistan’ın Svat’ta; ABD’nin Afgan Köylerinde Gerçekleştirdiği Katliamlar Protesto Edildi",
  "author": "Haksöz",
  "year": "2009",
  "issue": "Sayı: 219 - Haziran 2009",
  "url": "https://www.haksozhaber.net/okul/pakistanin-svatta-abdnin-afgan-koylerinde-gerceklestirdigi-katliamlar-protesto-edildi-5834yy.htm",
  "content": "Pakistan yönetiminin Svat vadisindeki katliamı ile ABD’nin Afganistan’da gerçekleştirdiği katliamlar\nİstanbul\nve\nAnkara\n’da protesto edildi.\n15 Mayıs Cuma günü İstanbul 3. Levent’teki Pakistan Başkonsolosluğu önünde toplanan Özgür-Der mensupları, Pakistan ve Afganistan’daki Müslüman halkların yalnız olmadığı mesajını verdiler. Svat vadisine bomba yağdıran Pakistan yönetiminin ve Afgan köylerinde katliam yapan ABD’nin protesto edildiği eylemde\n“\nİşgalcilere ve İşbirlikçilere Karşı Afganlı ve Pakistanlı Kardeşlerimizin Yanındayız!” yazılı bir pankart açıldı. “Pakistan Ordusu ABD'nin Tetikçisi mi?”, “ABD Afganistan’da; Zerdari Pakistan’da Katliam Yapıyor!”, “Pakistan Yönetimine Soruyoruz: ABD Adına Halkınızı Katletmekten Utanmıyor musunuz?” yazılı dövizlerin taşındığı eylemde Özgür-Der adına dergimiz yazarı Rıdvan Kaya bir konuşma yaptı.\nBir yönetimin ve bir ordunun kendi halkının üzerine bomba yağdırmasının, işbirlikçilik zilletinin boyutlarını göstermesi açısından manidar olduğunu ifade eden Rıdvan Kaya, Pakistan ordusunun ABD lejyonu gibi kendi halkına karşı savaştığını söyledi. Pervez Müşerref döneminde olduğu gibi, Pakistan yönetiminin Zerdari döneminde de Müslümanlara karşı ABD’yle işbirliği yaparak büyük bir vahşete imza attığını belirten Kaya, Gazze'de olduğu gibi buradaki Müslümanlarla ve mazlum halklarla da dayanışma sorumluluğuna işaret etti. Müslüman olmanın, dünyanın herhangi bir bölgesinde zulüm altında olanların yanında olmayı gerektirdiğini hatırlatan Kaya, işgal ve zulüm sürdükçe, zalimlerin ve diktatörlerin karşısında mazlum halkların sesi olmaya devam edeceklerini belirtti.\nEylemde Pakistan yönetiminin emperyalist işgalci güçlerin çıkarları adına Pakistan halkına ve İslam ümmetine karşı işlediği işbirlikçilik suçuna derhal son vermesi gerektiğine ilişkin Özgür-Der adına hazırlanan mektup Özgür-Der temsilcileri tarafından Pakistan Başkonsolosluğu’na verildi.\n22 Mayıs Cuma günü de bu sefer Ankaralı Müslümanlar Çankaya’daki Pakistan Büyükelçiliği önünde bir protesto eylemi düzenlediler. Vahdet Vakfı, Genç Birikim Dergisi, Umran Dergisi ve İLKAV’ın birlikte organize ettiği eylemde “Pakistan'da Katliama Son!” yazılı bir pankart açıldı. Eylemde katılımcıları temsilen hazırlanan basın bildirisini Ali Kaçar okudu. Bildiride özetle şu vurgulara yer verildi:\n“Pakistan'ın Svat bölgesinde, dünyanın tepkisiz bakışları altında tam anlamıyla bir vahşet yaşanmaktadır. Bir taraftan işbirlikçi Zerdari, diğer taraftan da Obama'nın eli kanlı yönetimi tarafından, karadan ve havadan, çocuk, kadın ve yaşlı ayrımı yapılmadan masum halkın üzerine kan ve ölüm kusan bombalar yağdırılmakta. İşlenen bu vahşet karşısında, öldürülen bir hayvan için dünyayı ayağa kaldıran sözüm ona uluslararası kuruluşlar sessiz, BM sessiz, halkı Müslüman olan bölge ülke yönetimleri ve Müslüman halklar da sessiz... Bizler, Pakistan ve Afgan halklarının kardeşleri olarak Svat vadisinde ve diğer bölgelerde, Müslümanca, insanca yaşama özgürlüğü için direnen kardeşlerimizin yanında olduğumuzu açıkça beyan ediyor ve katil ABD’nin öncülüğü ve desteğiyle kendi halkına karşı saldıran işbirlikçi Pakistan yönetimini nefretle kınıyoruz. Halkının üzerine kan kusan Zerdari, işbirlikçilerin başına gelen akıbeti unutmamalıdır. Askerini NATO emrinde işgalci ABD’nin çıkarları için Afganistan’a gönderip, bu katliamdan bir süre önce de Afganistan ve Pakistan işbirlikçi başbakanlarını ülkemizde ağırlayan TC yönetimi de dâhil, Pakistan’daki insanlık suçuna sessiz kalan bütün dünya devletlerini ve uluslararası kuruluşları protesto ediyor ve bir an önce bu katliamı durdurmaya çağırıyoruz.”\nHer iki eylemde de “Pakistan Ordusu ABD’nin Lejyonu!”, “Amerikan Uşağı İşbirlikçi Zerdari!”, “İşbirlikçi Zerdari Hesap Verecek!”, “Katil ABD Afganistan’dan Defol!”, “Afganistan ABD’ye Mezar Olacak!”, “Kahrolsun İşbirlikçi Zalim Rejimler!”, “Ne Afganistan Ne de Pakistan Müslüman Halklar Yalnız Değildir!”, “Emperyalizm Yenilecek İslami Direniş Kazanacak!” şeklinde sloganlar atıldı.",
  "crawled_at": "2025-06-02T10:26:33.995943"
}