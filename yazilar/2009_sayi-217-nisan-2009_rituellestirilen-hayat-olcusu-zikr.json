{
  "id": "788f71d7-9f80-4ae5-82d7-02f1f7523282",
  "title": "Ritüelleştirilen Hayat Ölçüsü: Zikr",
  "author": "Şükrü Hüseyinoğlu",
  "year": "2009",
  "issue": "Sayı: 217 - Nisan 2009",
  "url": "https://www.haksozhaber.net/okul/rituellestirilen-hayat-olcusu-zikr-5791yy.htm",
  "content": "“E\ny iman edenler! Mallarınız ve çocuklarınız sizi Allah’ı anmaktan alıkoymasın. Kim bunu yaparsa işte onlar ziyana uğrayanlardır.”\n(Münafikun, 63/9)\nTarihsel süreçte birçok İslami kavram, ölçü ve ibadetin anlam daraltmasına maruz bırakıldığı ve hatta bir kısmının içinin boşaltılıp İslam dışı kültürel kodlarla tanımlanarak asli hüviyetinden uzaklaştırıldığı bilinmektedir. Bu şekilde bir anlam daraltmasına ve bunun da ötesinde tahrif ve tahribata maruz bırakılan İslami kavramların başında zikr\nkavramı gelmektedir.\nKelime anlamı olarak, “bir şeyi telaffuz etme, zihinde hazır etme, hatırlama, anma” anlamlarına gelen\n1\nzikrin Kur’an’la kazandığı ıstılahi karşılığı ise, Allah’ı asla hatırdan çıkarmamak, her an ve alanda Allah’ı hesaba katmak, Allah’ı hiçbir şekilde denklem dışı bırakmamak ve Allah için yaşamak şeklinde özetleyebiliriz.\nZikr kelimesinin Kur’an’da kullanılan türevleri, Allah’ın hatırdan çıkarılmaması ve hatırlatılması ortak anlamında buluşmaktadır. Zikr temel anlamı itibariyle hayatın, bütünüyle Allah için olması anlamını taşımaktadır. Bu kavram, En’am Suresi 162. ayette beyan edildiği üzere, Âlemlerin Rabbine adanan bir hayat ve ölümün karşılığıdır.\nZikr, Allah’sız bir hayata veya Allah’ın ancak sınırlı alanlarda hatırlandığı bir hayat anlayışına reddiyedir. Allah’sız bir an tasavvur etmemenin, Allah’sız bir denklem kurmaya yeltenmemenin kavramsal karşılığıdır.\nZikr, hayatın tüm an ve alanlarında Âlemlerin Rabbi Yüce Allah’ı hesaba katmak, Allah’a yönelmek, Allah’a sığınmak, Allah için yaşamak, Allah için sevinmek, Allah için üzülmektir. Kısacası zikr, bir hayat biçimidir. İslami hayat tasavvurunun diğer adıdır.\nGelenekçi anlayışlar, bu şekilde temel bir hayat ölçüsünü ifade eden zikri ritüelleştirerek anlam alanını daraltmış ve üstelik zikr adına İslam’da olmayan ibadet biçimleri icat etmişlerdir. Kur’an’da, namaz, oruç, hacc gibi formu belirlenmiş bir ibadet biçimi olarak tanımlanmayan, yukarıda belirttiğimiz üzere hayatı Allah ile ve Allah için yaşamanın karşılığı olarak beyan edilen zikr kavramını bu kuşatıcı anlamından uzaklaştırarak onu İslam’ın öngörmediği ve hatta İslam’ın tasvip etmediği çeşitli şekillerde icra olunan bir ritüel haline dönüştürmüşlerdir.\nKur’an’da beyan edildiği haliyle hayatı Allah bilinci çerçevesinde algılayıp yaşamayı ifade eden ve dolayısıyla insanın uyanıklık ve bilinç üzere yaşaması anlamı taşıyan zikr, geleneksel anlayışlarda insanların onunla cezbeye geldiği, kendinden geçtiği ve onunla hayattan kopup deşarj olduğu bir duygusal yoğunlaşma aracı haline getirilmiş bulunmaktadır.\nZikr kavramı, yukarıda dile getirdiğimiz temel anlamı çerçevesinde olmak üzere Kur’an’da çeşitli karşılıklarda kullanılmıştır. Türevleriyle birlikte Kur’an’da 250’den fazla yerde geçen bu kavramın Kur’an’daki belli başlı karşılıklarını şöyle ifade edebiliriz:\n2\nHatırlamak anlamında:\n“Sizden misak almış ve Tur’u üstünüze yükseltmiştik. Size verdiğimize sımsıkı sarılın ve onda olanı zikredin (hatırlayın) ki sakınasınız.”\n(Bakara, 2/63)\n3\nAnmak / yâd etmek anlamında:\n“Dediler ki: ‘Allah adına, hayret. Hâlâ Yusuf’u zikredip (anıp) duruyorsun…”\n(Yusuf, 12/85)\n4\nİbadet, dua anlamında (Hacc ibadeti):\n“Sayılı günlerde Allah’ı zikredin…”\n(Bakara, 2/203)\n“Eğer korkarsanız, yaya veya binekte iken (namazı) kılın. Güvenliğe girdiğinizde ise Allah’ı bilmediğiniz şeyleri size öğrettiği gibi zikredin.”\n(Bakara, 2/239)\nNamaz anlamında:\n“Gerçekten ben Allah’ım. Benden başka ilah yoktur. Şu halde bana ibadet et ve beni zikretmek için namazı ikame et.”\n(Taha, 20/14)\n“Ey iman edenler! Cuma günü namaz için çağrı yapıldığı zaman, hemen Allah’ı zikretmeye koşun ve alış-verişi bırakın. Eğer bilirseniz, bu sizin için daha hayırlıdır.”\n(Cum’a, 62/9)\nŞükretmek, nankörlük etmemek anlamında:\n“…Allah’ın ayetlerini oyun edinmeyin ve Allah’ın size verdiği nimeti ve size öğüt olarak indirdiği Kitab’ı ve hikmeti anın…”\n(Bakara, 2/231)\nKonuşmak, dile getirmek anlamında:\n“Gerçekten Allah, sizin onları anacağınızı bilir…”\n(Bakara, 2/235)\nUyarıcı, hatırlatıcı anlamında:\n“Sen yalnızca müzekkir/uyarıcı(hatırlatıcı)sın.”\n(Ğaşiye, 88/21)\nBesmele emri anlamında:\n“…Avcı hayvanlarının yakaladıklarından da, üzerine Allah’ın adını anarak yeyin…”\n(Maide, 5/4)\nÖğüt, öğüt almak, öğüt vermek anlamında:\n“…Temiz akıl sahiplerinden başkası öğüt alıp düşünmez.”\n(Âl-i İmran, 3/7)\n“…Bu sana ve kavmine bir öğüttür (zikr).”\n(Zuhruf, 43/44)\nKur’an anlamında:\n“…Allah size bir zikr indirmiştir.”\n(Talak, 65/10)\n“Gerçekten sana katımızdan bir zikr verdik.”\n(Taha, 20/98)\nEhl-i Kitab anlamında:\n“Eğer bilmiyorsanız zikr ehline sorun.”\n(Nahl, 16/43)\nÜn, şan anlamında:\n“Senin zikrini (şanını) yüceltmedik mi?”\n(İnşirah, 94/4)\nDiline dolamak, sataşmak anlamında:\n“…Sizin ilahlarınızı diline dolayan bu mu (derler)…”\n(Enbiya, 21/36)\n“Kendisine İbrahim denilen bir gencin bunları diline doladığını işittik, dediler.”\n(Enbiya, 21/60)\nGörüldüğü gibi zikr kelimesi Kur’an’da sözlük anlamı karşılığında da, Allah’ı hatırlamak ve hatırlatmak şeklindeki ıstılahi anlamıyla da kullanılmaktadır. Bazen namaz anlamında, bazen Kur’an karşılığında, bazen hacc ibadeti çerçevesinde, bazen Allah’ı ve nimetlerini fikren, kalben veya dil ile anmak anlamında, bazen öğüt almak ve öğüt vermek anlamında geçmektedir. Buna göre İslam’ın insanlardan istediği, sürekli Allah ile ve Allah için yaşamaları, yani zikr üzere olmaları, zikr üzere yaşamaları ve zikr üzere ölmeleridir.\nKur’an’ın anlam dünyasında zikr, hayatın ölçüsü ve istikametidir. Bir Müslümanın hayatı zikr üzere olmalıdır. Rabbimizin\n“De ki: Benim namazım, ibadetlerim, hayatım ve ölümüm Âlemlerin Rabbi Allah içindir.”\n5\nöğretisi Müslümanın hayatı nasıl anlamlandırması gerektiğini açıkça beyan etmektedir. İşte zikr, bu ayette ifade edilen hayat tasavvurunun adıdır.\nFakat, Kur’an’ın belirleyen olmaktan uzaklaştırılıp giderek yerleşik muharref kültürlerin insanların din anlayışını belirlemeye başladığı ve Kur’an’a daha çok sahip olunan anlayışları bir şekilde refere etme misyonu biçilir olduğu dönemlerde, zikr kavramıyla ilgili Kur’anî beyanlar da bu kavramı anlamak yerine, var olan anlayışlara dayanak kılınmak için gündeme gelir olmuştur.\nGünümüzde hâlâ\n“Eğer bilmiyorsanız zikr ehline sorun.”\n6\nmealindeki ayette ifade edilen zikr ehlinden kastın tarikatlar olduğu yönünde yaygın bir propagandaya tanık olmaktayız. Zikr kavramı öylesine Kur’anî çerçevesinden uzaklaştırılmıştır ki, bugün zikr denilince insanların büyük çoğunluğu bundan Kur’an’ın beyan ettiği bütüncül hayat ölçüsünü değil tarihsel süreçte İslam dışı kültürlerin etkisiyle üretilip bugüne taşınmış çeşitli şekillerdeki ritüelleri anlamaktadır.\nBugün zikr denilince genellikle, insanların aldıkları talimatlarla bazı İslami tabir veya duaları binlik tesbihler eşliğinde (şimdilerde kapitalizmin hediyesi olan “zikirmatik”lerle) tekrarlayıp durmaları veya başkalarının halkalar kurup bağırıp çağrışmaları, kendilerinden geçip kontrolsüz hareketler yapmaları, kendilerini yerden yere atmaları, halkalar oluşturup dönüp durmaları, hatta kendilerine zarar verecek davranışlarda bulunmaları şeklindeki Kur’an dışı uygulamalar anlaşılmaktadır ne yazık ki.\nEn büyük zikr olan Kitab’ın sahibi Rabbimiz, kendisini O’nun bize öğrettiği gibi zikretmemizi istemektedir.\n7\nRabbimiz bize hayatı zikr üzere yaşamamızı, kendisinden bağımsız ve habersiz bir an ve alanımız olmamasını tavsiye etmektedir. Hayatı ve ölümü hangimizin daha güzel amellerde bulunacağımızı sınamak için var etmiş olan\n8\nRabbimiz, bize hayatı bütünüyle kuşatıp kucaklayan bir hayat nizamı hediye etmiştir. Bu nizam hayatın bütünüyle Allah ile ve Allah için olmasını öngörmektedir. Zikr, işte bu tevhidî hayat ölçüsünün adıdır. Rabbimizden niyazımız, bizleri hayatını zikr üzere yaşayıp, zikr üzere son nefesini verenlerden kılmasıdır.\nDipnotlar:\n1- (\nMüfredat\n’tan naklen) Ali Ünal,\nKelimeler ve Kavramlar\n, Kırkambar Yayınları, s. 35.\n2- Bu maddeler hazırlanırken, Recep Aykan’ın\nKur’an Fihristi\n(Pınar Yayınları) eserinden faydalanılmıştır.\n3- Kehf, 18/63; Nazi’at, 79/35; Fecr, 89/23. ayetlerde de bu anlamda kullanılmaktadır.\n4- Meryem, 19/16, 41, 54, 56; Sad, 38/ 17/41. ayetlerde de bu anlamda kullanılmaktadır.\n5- En’am, 6/162\n6- Nahl, 16/43\n7- Bkz. Bakara 2/198, 239. Bu çerçevede, zikrin bir parçası olan, Allah’ı ve nimetlerini fikren, kalben veya dil ile anma eylemi de Kur’an’da belli ölçülere bağlanmıştır. Yani kimsenin Allah’ı anma adına ölçüsüzce hareket etme, ritüeller icat etme hakkı yoktur. Âl-i İmran, 3/191; Nisa, 4/103; A’raf, 7/205; Bakara, 2/200. ayetler bu konuda ölçüler bildiren Kur’anî beyanlardandır.\n8- Mülk, 67/2",
  "crawled_at": "2025-06-02T10:26:33.995943"
}