{
  "id": "6f870b9b-b7b6-4a01-9127-95235b46a8fc",
  "title": "Burası Türkiye, İsrail'den Farkı Yok!",
  "author": "Haksöz",
  "year": "2002",
  "issue": "Sayı: 133 - Nisan 2002",
  "url": "https://www.haksozhaber.net/okul/burasi-turkiye-israilden-farki-yok-3313yy.htm",
  "content": "5 Nisan'da, Türkiye'de birçok il ve ilçede Cuma namazından çıkan müslümanlar, Filistinli kardeşlerine desteklerini ilan etmek, İsrail işgalini ve katliamları kınamak için gösteriler gerçekleştirdi. İstanbul'da da Beyazıt Camii'nden çıkan binlerce kişi, sağanak yağmura rağmen Beyazıt Meydanı'nı doldurdu. Filistin'de şehit düşenler için gıyabi cenaze namazı kılındı. \"Kanımız Canımız Feda Olsun Aksa'ya!\", \"Tank İhalesi İptal Edilsin!\", \"Filistin Onurumuzdur, Sahip Çıkalım!\", \"Dünya Filistin, Hepimiz Filistinliyiz!\", \"Bush Emrediyor, Şaron Katlediyor!\" gibi pankartların taşındığı eylemde İsrail, Amerika ve işbirlikçi iktidar aleyhinde sloganlar atıldı.\nABD ve İsrail bayraklarının yakılmasından sonra Laleli'ye doğru yürüyüşe geçen müslümanlara polisin müdahalesi, İsrail polisinden farksızdı. Panzerler ve köpeklerle saldıran polis, attığı onlarca biber gazı bombasıyla eylemi dağıtmaya çalıştı ve birçok kişiyi gözaltına aldı. \"Burası Türkiye, İsrail'den Farkı Yok!\" sloganlarıyla polis barikatını aşan bir grup Vatan Caddesi'ne, diğer bir grup da Vezneciler üzerinden Şehzadebaşı'na yürüdü. Polisin plastik mermi de kullandığı eylem, panzerleri taş yağmuruna tutan eylemcilerin ara sokaklara dağılmasıyla sona erdi.\nİstanbul'un bazı ilçelerinde de cuma namazı çıkışında siyonist katliama karşı gösteriler gerçekleşti. Ankara, Konya, Kayseri, Erzurum, Şanlıurfa, Diyarbakır, Van, Erzurum, Bingöl, İskenderun, Bursa, Sivas, Adana gibi birçok il ve ilçede de cuma çıkışında siyonist katliam protesto edildi.",
  "crawled_at": "2025-06-02T10:26:33.995943"
}