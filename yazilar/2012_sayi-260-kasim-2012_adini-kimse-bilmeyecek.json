{
  "id": "3c90ecff-2b2b-408c-935a-a06763bc0d71",
  "title": "Adını Kimse Bilmeyecek",
  "author": "Bünyamin Doğruer",
  "year": "2012",
  "issue": "Sayı: 260 - Kasım 2012",
  "url": "https://www.haksozhaber.net/okul/adini-kimse-bilmeyecek-7123yy.htm",
  "content": "Firavun Esed’in katilleri tarafından kahpece vurulup\nkaldırımda uzun süre yatan kız çocuğuna ithafımdır…\n“Yaşamak berrak bir gökte\nÇocuklar adına savaşmaktır!”\nKimsesizliğinle vurulduğundan beri\nAteşten perdeleri kaldırdım\nDönmek istedim dönemedim\nİçimin denizlerine\nSen vurulduğundan beri\nYeni bir gün doğmadı üstümüze\nÖlüm libasını giydirdiler sana\nGül gibi büyümek varken\nŞimdi bir başına öylesine gittin Allah’a\nRuhumda hüzün sırılsıklam\nKeşke kol kanat gerip siper olsaydım sana\nSilebilseydim sıcak gözyaşlarını\nDoğacak fecrin ipeksi mendili ile\nŞimdi alevden bir gömlek giydi\nSana canım diyen sana kucak açan annen\nBaşını okşayan rüyalarına sızan\nSana kurban olan kadanı alan\nEn zalim avcı vurdu seni\nYavru bir ceylan gibi\nKanla yoğrulan sesin dalga dalga buldu bizi\nİnan ağır bir isyan içindeyim\nUnutuverdim tüm denizleri\nBölündüm paramparça çığlık çığlık günler boyunca\nÖlüm gibi ansızın solan çiçeği düşündüm\nSeni ey adını bilmediğim seni\nDüşündüm bu direniş gününde\nÖlümün en içli yerinden geçip gittim\nŞimdi meşrep ve mezhebiyle\nBu kirli savaşı yorumlayanlar\nZalim firavunun yanında olanlar\nEllerine ekmeğine kan bulaştıranlar utansın\nUtansın vicdan yoksunu olanlar\nDengeler adına şahsiyetsiz\nÇıkarlar adına onursuz\nÇocukların ölümüne bakıp kılını kıpırdatmayanlar\nUtansın utanacak olanlar\nÖfke dolu bakışlarımızla\nBağrımızdaki acı zaferle bitecek\nKan dolu kaldırımda öylece yatışın\nMümkün olacak\nCennette bir kuş gibi kalkışın\nSeninle ölenler aynı yolculukta\nEy özgürlük uğruna vurulmuş gülüm\nSelahaddin’in ayaklarının değdiği yerde\nYeniden karılacak toprak adalet mayasıyla\nÖlümse ölüm\nYaşamaksa şereflice yaşamak\nYatışmaz sevdamız yıkılmayınca firavunlar\nSavaşmak adını bilmediğimiz çocuklar adına\nGüneşten kopardığımız çığlıklarla\nYaşamak gibi insanca\nBir avuçta olsak iman desenli umutla\nZalimlere direnmenin kahramanlığı var Allah katında…",
  "crawled_at": "2025-06-02T10:26:33.995943"
}