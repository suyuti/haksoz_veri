{
  "id": "a54e2885-290f-4b5e-af29-1c8a15b2fc46",
  "title": "Yağmur Yağıyor",
  "author": "Bünyamin Doğruer",
  "year": "2018",
  "issue": "Sayı: 333 - Aralık 2018",
  "url": "https://www.haksozhaber.net/okul/yagmur-yagiyor-8057yy.htm",
  "content": "Yağmur yağıyor\nRadyoda içli bir gurbet türküsü\nSaçlarım değil hatıralarım ıslanıyor\nZaman habire dönüyor dönüyor\nBir yumruk gibi oturuyor göğüs kafesime\nGece gibi bir yağmur yağıyor\nYağmurun hüzünlü sesi kulaklarımda\nYetimliğim dört bir yanımı sarıyor\nİçimde bir dünya kabarıyor\nSokaklar zambak kokmuyor bu yağmurda\nSükûtum gittikçe ağırlaşıyor\nYüreğim delik deşik yağmur uzunca yağıyor\nGecenin tövbe gövdesine yaslanıyorum\nMeğer şifa imiş bana bütün dertlerim\nFarkındayım hüzne bulaşmış kalbim\nYağmurla ısınacak üşüyen ellerim\nBu ne hal\nİçimdeki renkler birbirini vuruyor\nAnneler sinir krizinde saçlarını yoluyor\nDünya dolaşıyor elime ayağıma\nSanki boğularak uyanıyorum sabaha\nYağmur yağıyor\nHışımla öpüyorum avucumdaki yağmur damlalarını\nBir ayet gibi kalbime süzülen yağmur\nYağmur ki Allah ile ahdi yepyeni\nKalbim ah kalbim bir tufan gibi\nBir o kadar saf çocuk\nYağmur usul usul yağıyor\nYüreğimi ince bir sızı kaplıyor\nArtık gözyaşlarımı yağmura katabilirim\nVe bir ırmak dönüyor damarlarımda\nMahzun coğrafyamın sokaklarında\nÇoğalan yağmurlar altında çatılmış kaşlarımla\nSabırla yürüyorum Ortadoğu sokaklarında\nYağmur yağıyor sessiz sessiz\nDüşlerime sokuluyor Gazze'nin çocukları\nOnların üzüm gözlerine tutunuyorum\nKıyamlar serpiyorum sevdanın gövdesine",
  "crawled_at": "2025-06-02T10:26:33.995943"
}