{
  "id": "28216ccc-cef9-41a4-9cb2-822e13412c3a",
  "title": "Seçim Sonuçları ve İslami Muhasebe",
  "author": "Hamza Türkmen",
  "year": "2015",
  "issue": "Sayı: 292 - Temmuz 2015",
  "url": "https://www.haksozhaber.net/okul/secim-sonuclari-ve-islami-muhasebe-7261yy.htm",
  "content": "Biz Müslümanlar Batıcı, ulusçu, laik bir siyasi sistemin hâkimiyeti altındayız.Uluslararası kuşatılmışlığımızın en somut göstergesi ise NATO ülkesi olmamız. Hâkimiyeti altına girdiğimiz bu cahilî daire, kimliksel tutsaklığımızın da ifadesidir.\nÖz gücümüz ve kitlesel bilincimiz, bu cahilî iradeyi kırmaya yetecek bir birikimi ifade etmiyor. Vahye tanıklık yapmaya çalışırken zorunlu ihtiyaçlarımızı gidermek, tebliğimizi gerçekleştirmek için en uygun imkân olarak ancak sistem içi araçları kullanabiliyoruz. Ticaretinden okuluna, yayın-medya dünyasından siyasetine kadar onların sahnesinde ilkelerimizle var olmaya, alan açmaya, vesayetin zincirlerini zorlamaya çalışıyoruz.\nAma uygun imkânlar ve siyaset sahnesi yerel ve küresel cahilî egemenlerin elinde. Var kalabilmek ve kitlelere sesimizi duyurabilmek için bu alanda mücadele etmeye de “reel siyaset” diyoruz veya diyebiliriz.\n“Siyaset” kavramını, sevk ve idare etme becerisi bağlamında kullanıyoruz. “Reel siyaset”i ise kuşatıldığımız sistem içinde hayatiyet ifade eden bütün alanlarla irtibatlı olarak kullanıyoruz. Faizci banka-vergi sisteminden âri olunamadığında reel ekonomi politikası; resmi ikon ve tabulardan âri olunamadığında reel eğitim ve kültür politikası; laiklik ve ulusçuluk ilkelerinden âri olunamadığında reel yönetim politikası…\nCahilî sistemlerde hayatla ilgili ekonomik, sosyal, siyasal tüm ilişki tarzlarımızın reel siyasetle ilişkisi vardır. Siret-i Resul ve birçok resul kıssası buna şahitlik etmektedir.\nHaksöz\ndergisi de Özgür-Der rehberliği de hayatın içinde vahiyle fıkhetmek konusunda Türkiye Müslümanlarının geçmişten bugüne sınavlardan geçerek gelen öncü ve hikmetli çizgisini ifade etmiştir. Sistem içi araçları vahyî çerçevede Resulullah'ın (s) ve tüm resullerin (a) hayatlarından çıkartılan ilkelerle kullanmanın yolu ilk defa şimdi gündeme getirilmiyor. Haksöz Okulu'nda var.\nHaksöz\ndergisi ilk sayısından itibaren okunursa, örneğin 1991 tarihli 6. sayısında seçimlerle ilgili yazıma soğukkanlılıkla bakılırsa, bu gerçeği hemen kavramak mümkün olur. Bahsettiğim açılımlar ve benzerleri, Türkiye tevhidî uyanış süreci içinde mevsuk hale gelmiş ilk örneklerdir.\nAK Parti bir kitle partisi. İçinde birçok eğilim var. Bizim istediğimiz bu kurum içinde Müslümanların ümmetin sesine kulak vermeleri, Müslimlere düşmanlık yapmayacak politikalar kurmalarıdır. Bunun için de denge hesapları üzerinde söylediğini ve tavrını dengelere heder etmeyecek, şura temelli, ehil ve bağımsız sosyal şahitliklere ihtiyaç bulunmaktadır.\nVe reel siyasette aktör olarak Müslümanlara alan açmak için kimliğini gizleyenlerin veya kimlik zafiyeti yaşayanların katıldığı bir siyasi seçimin; yani 7 Haziran seçimlerinin sonuçları ile karşı karşıya geldik. Genel seçim arifesinde de sosyal medyada Filipinlerden Pakistan’a, Suriye’den Filistin’e, Mısır’dan Somali’ye, Tunus’a, Makedonya’ya, Bosna’ya kadar Müslüman kardeşlerimizin, tüm zaaflarına rağmen,insani değerlere ve ümmete yerel ve küresel alanda alan açmaya çalışan AK Parti için yaptıkları dualara tanık olduk.\nBizim reel siyasete yaklaşımımız veya AK Parti gibi reel siyaset içinde halka, ülkeye ve Müslümanlara hizmet vermeye, alan açmaya çalışan tüzel kuruluşlarla ilgimiz,ilkesel ölçülere dayanmaktadır. Bunları da en azından üç madde ile özetleyebiliriz:\n1- Kur’an’dan ve Muhammedi Sünnet’in uygulamalarından anladığımız kadarıyla inşa ettiğimiz bağımsız İslami kimliğimiz bizim için her şeyin önündedir.\n2- Ümmet nüvesi olmak yanında; ümmeti yeniden uyandırmak, diriltmek ve bilinçlendirmek gayretimiz temel stratejimizi oluşturmaktadır.\n3- Gücümüz yettiği oranda tuğyanla, her türlü cahiliyye, şirk ve zulümle mücadelemiz, “Lâ” şiarımız siyasi çabalarımızın ilk gündemidir.\nGenel seçimler sonrasında bizi en çok ilgilendiren konu şudur:\n7 Haziran seçimlerinde, kimlikle ve icraatlarla ilgili yaşanan tüm zafiyetlerine rağmen politikalarında insanlığa, hukuka ve Müslümanlara alan açmaya çalışan, ümmete dostluk elini uzatan AK Parti,iktidar olmayı kazanamayan partiler arasında 1. olmuştur.\nAK Parti yönetimi, kadrolarında bir panik havası oluşturmaması için bu sonucu bir mağlubiyet olarak değil, bir uyarı olarak değerlendirdi. Seçim sonrasında psikolojik ezikliği gidermek için bu tür çıkışları anlayışla karşılamak mümkün.\nAma iktidarı kaybetmek bir mağlubiyettir. 2011’e göre yüzde 9, 2014’e göre yüzde 3 oranında oy kaybı yaşanmıştır. Ancak AK Parti’nin iktidar yıpranması, yaşadığı ve yaşattığı zaaf ve yanlışlara rağmen yüzde 41 oranında oy alması ise hâlâ önemlidir.\nAK Parti’ye 7 Haziran seçimlerinde iktidarını kaybetmesi bağlamından bakacak olursak bu tablo, dağılmayı ve teslim bayrağını ifade etmese de bir mağlubiyet halini ifade etmektedir. Ama bu sonuçlar başkanlık sistemine yönelimi ve Anayasa’yı daha iyi şartlarda değiştirme imkânını yıpratmıştır. AK Parti, bu mağlubiyetten de dersler çıkarmalıdır.\nTabii ki Türkiye’de İslami kazanımlar açısından ve ümmet coğrafyasında da ezilenlerin ve Müslümanların sesi olması bakımından AK Parti’nin iktidarı yitirmesi hepimizi üzmüştür.\nHaksöz\ndergisinin son kapağı da seçimlerin\n“Ümmetin dostları ile düşmanları arasında”\ngeçeceğini vurgulamıştı. Rumların galibiyetine sevinen ilk Kur’an neslinden kalkarak konuya yaklaşacak olursak; hangi Müslüman seçimlerde gerekli bir üstünlük sağlayarak çıkan ve ümmete dost elini uzatan AK Parti’nin başarısı karşısında sevinmezdi? Sevinç duygusuna ters olan da üzüntü duygusudur.\nTürkiye ve dünya Müslümanlarının duaları veya Türkiyeli Müslümanların oyu ile desteklenmek istenen bir tüzel kişilik bu seçimlerde kaybetti ise tabii ki maslahat açısından bu, bizlerin de kaybı değil midir?\nBu arada reel siyasette, tüzel kişiliği veya açık kimliği İslami olmayan bir kuruluşun zaferini ya da yenilgisini, bu kuruluşa İslami bir tüzel kişilik elbisesi giydirerek Uhud Savaşı türü benzetmelerle veya vahyin sosyal inşası konusunda Kur’an ayetleri böyle bir yapıya tekabül ediyormuş gibi bire bir nasslarla izah etmek, tekabüliyet açısından pek doğru olmasa gerektir. Ayrıca vakıaya uygun kararlar verecek isek, AK Parti’yi İslami mücadelenin öznesi haline getiren yaklaşımlardan da kaçınmak gerekir.\nAK Parti kadroları, hükümet olmayı, iç ve dış dayanakları tamamen cahilî olan ve bir NATO müttefiki olan devletle bütünleşmek olarak değil; devleti totaliter ve tağuti özelliklerinden uzaklaştırıcı bir araç olarak algılamadığı sürece, hem kendi tükenişine hem Müslümanların desteğinin erimesine neden olur.\nAK Parti’nin kendisine zafer getirmeyen genel seçim sonuçlarında dersler çıkartıp, zafiyetlerini aşmak için kendisini yenilemesi gerekmektedir. Fikrî ve idari reorganizasyon ihtiyacına muhtaç olan AK Parti, ayrıca Türkiye siyasasında nasıl davranacağına, kazanımlarını nasıl koruyacağına bugünlerde karar verecektir.\nDört cevap söz konusu: Koalisyon mu, muhalefet mi, azınlık hükümeti mi, erken seçim mi?\nReel siyasetin arka sahnesinde nelerin konuşulduğunu bilmeyen bizler için bu konudaki tartışmalar sadece fikir jimnastiği olur. Ancak ezilenlere ve Müslümanlara el uzatma açısından AK Parti’nin geleceğini ve kendini yenilemesini tartışmak da iktidar ilişkisini nasıl ayarlayacağı ile yakından ilgilidir. Bu boyutuyla “çözüm süreci”nde güç sarhoşluğu ve vakıayı örten bir yağcılık-yalakalık içinde AK Parti’yi ve Recep Tayyip Erdoğan ile Ahmet Davutoğlu’nu hem sürecin nasıl seyrettiği ve süreçteki muhatapların kimler olması gerektiği konusunda, hem bölgede ön plana çıkartılan içi kof ve dindar kesimde nefret uyandıran adayların tayini konusunda yanıltan kabahatlerin sorumlusu halk değil, idari kadrolardır.\nİlkesel Yaklaşım\nBizler Türkiye’de\n“tevhid, adalet, özgürlük”\nşiarlarını ve vahyî bilinçlenme yönünü gündemleştiren tevhidî uyanış sürecinin daha hâlâ süreç halinde olduğunu, şura temelli bir modelleşmeyi yeterince yakalayamadığını biliyoruz.\nBir taraftan istiyoruz ki; Türkiye denilen topraklarda Batılılaşma, uluslaşma ve ifsat yaygınlaşmasın. Ümmetin kalan gücü çözülmesin ve sömürüye müsait hale gelmesin. Bunun için de ümmetin varlığının korunması ve uyanışı için çaba sarfediyoruz.\nBir taraftan da bu çabaları yürütecek, vahyî bilinç ve tavırla şura eksenli sosyal bir örneklik gösterecek, bir şüheda nesli, bir diriliş nesli, bir Kur’an nesli olmaya çalışıyoruz.\nYani tebliğ, yapılanma ve inşa faaliyetlerimizde iki temel alanımız var:\n1. Alan, bir ümmet ve şura nüvesi olarak kendimizi oluşturmak.\n2. Alan, ümmetin kalan gücünü savunmak, ümmeti uyandırmak, maslahatını gözetmek.\nAma hepimiz vahye ve fıtrata yabancılaşmış cahilî bir sistemin içinde yaşıyoruz. Ve burada Müslümanlar üç tutum içindeler:\n1. Eklemlenenler\n2. İnzivaya çekilenler\n3. Aşmaya çalışanlar.\nUnutulmamalı ki, Kur’an, hayata müdahale çağrısı yapan ilahi bir kitaptır. O, insanları zulûmattan nura çıkartmak için inzal olmuş bir kitaptır.\nBizler sisteme eklemlenenleri de temiz kalmak zannıyla inzivaya çekilenleri de uyarmak zorundayız.\nYaşadığımız sosyo-ekonomik, sosyo-siyasal sorunlar karşısında oy vermeyerek müdahil olmamak veya kirlenmemek söylemini taşıyanların, 18-19. yüzyıldan beri devam eden ve sisteme entegre olmamak için elektrik bile kullanmayan Mormonları -yani fundamentalizmi- hatırlamaları, eylemsel tutumlarının tutarlılığını test etmeleri açısından önemlidir.\nVe insanlara tüm cahil değerlerden arınmaya çalışan ve kavrayabildiğimiz kadarıyla bağımsız bir İslami kimlikle kuşatıldığımız cahiliye sahnesinde, demokrasi, diktatörlük veya post-modern cahilî ortamlarda nasıl davranmamız gerekliliğini de göstermemiz gerekmektedir.\nBizim için cahilî sistemler içinde idari mekanizmalardan “demokrasi”, diktatörlük rejimlerine nispetle daha az kötü olandır. Bizim yönetimle ilgili idealimiz efsaneleştirilen ve vakıası da bulunmayan sultanlık gibi bir “halifelik” değil, ehil olan ulema ve muslihunun oluşturduğu “şura yönetimi”dir. Yönetim biçimi içtihadidir, buna karar verecek olan ümmetin yeniden inşası ile güç kazanacak olan şura mekanizmamız olacaktır. Bu konu en önemli ibâdi ve usuli hedeflerimizdendir.\nAncak bu hedefe varıncaya kadar tutsağı olduğumuz cahilî sistemler içinde tanıklık yapan; ayrıca sistem içi araçları vahyî ölçüler içinde kullanan Resul-u Ekrem’in ve diğer resullerin örnekliğini Kur’an bütünlüğünden ve Mütevatir Sünnet’ten kavrayarak çıkarttığımız ilkelerle bir açılım yapmaya çalışıyoruz. Bu açılımımızı Türkiye Müslümanlarına en azından basın alanında mevsuk olarak 1988’den beri anlatmaya, yardımcı olmaya ve tanıklık etmeye çalışıyoruz.\nMevsukiyeti açısından belirtecek olursak; kamuoyunda görünür olan ve çizgimizi temsil eden Yöneliş, Dünya ve İslam, Haksöz, Ekin yayın kuruluşları, çevreleri ve organlarında başından itibaren oy verip vermemek kimlik belirleyici bir unsur olmamıştır. Oy verse de vermese de kişinin Kur’an akaidine sahip olup olmadığı ile ve de ameliyle yani şahitliği ile ilgilenilmiştir. Arap diktatörlük rejimlerinin atmosferinde yazılan ve nassları aşırı abartılı şekilde tevil eden metodik kitaplardaki yorumların aksine, konuyu akidevi bağlamda ele almadık. Çünkü yakînilik gerektiren konular, yorumla kesinleştirilemez.\nAK Parti konusunu, dün de bazı kereler RP konusunu, şer’i olarak Mümtehine Suresinin 8-9. ayetleri bağlamında ele almamızdan, hatta tüzel kişilik bağlamında Rum Suresindeki kıssayı hatırlatmamızdan rahatsız olanlara sormamız gerekir. Mümtehine Suresiyle ilgili katıldığımız ve tekrarladığımız yorumlara mı kızıyorlar yoksa Rabbimizin bildirimlerine mi?\nSorumuz yanlış anlaşılmasın; bazı selefi ve rivayetçi tipler tarihte de günümüzde de bazı kere zanni rivayetlerle veya yorumlarıyla Kur’an’ın ayetlerini bile nesh edebilme cahilliğini, hatta üslup olarak da küstahlığını göstermeleri nedeniyle bu soruyu yöneltiyoruz. Bu sorumuzu, Kur’an bütünlüğünden ve Resulullah’ın siretinden istinbat ettiğimiz yaklaşımımızı, tam bir niyet okuyuculukla  “eklemlenme” olarak eleştirme bühtanında bulunanlara da yöneltiyoruz.\nAK Parti kurulduğundan beri İslami bir parti değil; zaten anayasa gereği buna imkân da yok. Yine de ön yargısı gözlerini perdeleyen bazı arkadaşlar AK Parti’yi İslamiliği üzerinden değerlendiriyorlar.\nİlkelerimiz ile birlikte sistem içi araçları kullanma fıkhı konusuna geçmişten bir örnek verebiliriz.\nÖrneğin 1991 yılında Ercüment Özkan ve ekibi yasal bir İslam partisi kurmaya kalkışınca, Ankara’da yapılan kuruluş toplantılarına katılmış ve eleştirel bir sunumda bulunmuştuk. Bu sunumun özeti\nDünya ve İslam Dergisi’\nnin 1991 Yaz sayısının girişinde bulunuyor. Önce îlaf, panayırlar, eman gibi sistem içi araç örneklerini kullanma fıkhını günümüze taşıdığı için bu teşebbüsü tebrik etmiş, sonra da parti aracını kullanma biçimi ve zamanı açısından eleştirmiştik.\n“İslami hareketin geldiği noktada, şartlar gerekli kıldığında parti konusu hem yöntem hem de biçim açısından ciddi bir şekilde tartışılmalıdır.” ... “Ama bugün Türkiyeli Müslümanların gündemine sokulan 'İslami Parti' tartışmalarının ise her şeyden önce suni ve zamansız olduğu görülmektedir.”\nİslami kimliğimizle reel politikaya ilgimiz, şu anki niteliğimiz, gücümüz ve sürecimiz itibariyle partisel mücadele aşamasında değildir. Çünkü sistem içi araçlardan bir araç olan parti, kitleleşme sürecinin bir aracıdır.\nBizim reel politikaya ilgimiz ancak siyasi sistem içinde rol alan tüzel kişiler bağlamındadır. Hangisi bize düşmanlık yapmıyor, kazanımlarımızı ve kimliğimizi yasaklamaya çalışmıyor ve bizi imkânlarımızdan sürmüyor ise Rabbimizin vahyî işareti gereği ona adaletle davranmalıyız, bizden tarafa yöneltilen dostluğa Müslümanca cevap vermeliyiz.\nÜmmet düşmanlarının tutumu bilinmektedir. Taşıdıkları 28 Şubatçı reflekslerin yanında, iyileştirilme sürecindeki\nDiyanet\n’i de kapatmak, LGBTİ’yi meşrulaştırmak, Suriyeli muhacirleri kovmak vb…\nOy verilsin veya verilmesin tabii ki, tüm ümmet coğrafyasında IŞİD zihniyetliler, açık ve gizli tekfirciler müstesna, tüm ümmetin duası ve kaygısı AK Parti’nin iktidardan düşmemesi istikametindeydi.\nHâlâ muhafazakâr-demokrat kimlik sendromundan çıkamayan ve cumhuriyet rejiminin alıştırdığı yanlışlıklardan kurtulamayan\nAK Parti’ye gösterilen ilginin nedeni\nde halka sağladığı hizmetler, Kemalist vesayeti aşma niyeti, Müslümanlara ve ümmet coğrafyasına gösterdiği ilgi ve sevgiydi.\nAma olmadı. AK Parti seçimlerde iktidarı kaybetti.\nBizim için bu seçimler bir kader seçimi değildi. Zaten galat-ı meşhur anlamı bağlamında kader kelimesinin kullanımı da yanlıştır.\nBizler seçimlerde, Müslümanlara düşmanlık yapmayan bir partinin kazanmasını bir imkân olarak gördük. Ama bizim mücadelemiz her türlü akabeler, zor geçitler, barikatlar karşısında uzun menzilli bir yürüyüştür. Hem özgürlüğe, hem vahiy ve şura temelli ümmeti yeniden oluşturmaya uzanan merhaleci bir yürüyüştür.\nZaaflar Algılanıp Aşılabilir mi?\nTekfirciler dışında AK Parti’nin seçimleri kazanmasını Ümmet-i Muhammed canı gönülden istiyordu. Oy verenler veya bazı tartışmalı nedenlerden ötürü vermeyenler dâhil Müslüman camianın tavrı, CHP-MHP-HDP-SP/BP ve Gülen Cemaati dâhil Batılı cepheden yana olanlara karşı AK Parti’nin seçimleri kazanmasından yanaydı.\n7 Haziran genel seçim sonuçlarından sonra AK Parti’ye ilgimiz, Türkiye’deki kazanımların korunması ve tüm ümmetin maslahatı için uyarı ve yapıcı özeleştiri düzeyindedir.\nEn başta seçim öncesinde de somut olarak gördüğümüz, bıktırıcı olmamak kaydıyla gündeme getirdiğimiz seçim başarısızlığını getiren zaafları; şimdi ciddi olarak hatırlatmalı ve zorluğun nasıl aşılacağı hakkında fikirlerimizi serdetmeliyiz.\nAmacımız yıkıcı değil, ufuk açıcı eleştiridir. Ümmetin maslahatı gereği uyarı görevini yapacak isek, sesimizi de AK Parti yetkililerine gereği gibi duyurabilmeliyiz.\nÖzgün ve bağımsız duruşa sahip İslami mahfiller, “ümmetin maslahatı” dediklerinde rant, itibar, ihale peşinde olmazlar. Hasbi davranırlar. Ama bu adil, yapıcı ve benzer yaklaşımları AK Parti kurmayları tartıp yenilenmezler, kitle kazanmak veya egemenler karşısında tutunmak için reel politikanın üzerlerine sıçrattığı kirlerden arınma sürecine girmezlerse, muhtemelen ANAP veya DYP gibi erime sürecine adım atarlar. Uyarı ve ikazlar karşısında olumlu bir muhasebeye gidilirse, ezilenlerin kalbinde yer tutan Erdoğan-Davutoğlu ikilisi yenilenen daha ideal bir rehberlik inşa ederlerse, reel siyaset alanında düşülen yerden yeniden doğrulmak imkânı ön plana geçer.\n7 Haziran seçimlerinde alınan en ağır yenilgi çözüm süreci ile ilgili Kürt oylarında yaşanan açık ara mağlubiyetti.\nKürt illerindeki\nidari yapının tutarsızlığı, alan bilgisiyle ilgili istihbarat ve planlama yanlışlığı neticesinde güvenlik sorunu tamamen Müslüman Kürt halkının aleyhine, HDP/KCK/PKK lehine işledi. HDP’nin son Diyarbakır mitinginde patlayan veya patlatılan bomba olayını HDP Eş Başkanı Figen Yüksekdağ, Tayyip Erdoğan’a bağlayarak PKK’nin bölgede mahalle mahalle, sokak sokak eğitip silahlandırdığı YDG-H güçlerini ve PKK’nin şehre inen dağ kadrosunu ajite etti. Uzun namlulu silahlarla bölge şehirlerinde sabaha kadar havaya ateş edildi. Hem fiilî şiddet gösterisiyle, hem bilfiil uyarı ve tehditlerle AK Parti’nin seçim sandığı müşahitlerinden üyelerine kadar herkesin üzerinde korku ve siniklik oluşturuldu.\nKCK ve PKK’nin dokunulmazlığı ile ya da önünün açılmasıyla Kürt ulusalcısı olmayan herkesi tehdit eden şımarıklık ve taşkınlıkları, bölge dışında AK Parti seçmeninin bir kısmının da MHP’ye yönelmesine neden olmuştur.\nBölgenin direği olan İslami camialar ve şahsiyetlerle son ana kadar ciddi ve dikkate alınan diyaloglara girilmemesi AK Parti’ye de bölgedeki İslami kazanımlara da ağır bir darbe indirdi.\nÇok geç kalınmış olsa da\nKürt meselesine kendi eski hizip veya meşrep psikolojisi veya rant gözlüğü ile bakanlarla ilişkiler dondurulup,\n“Bundan sonra ne yapmalı?”\nsorusuna tutarlı bir istişare zemininde uygun muhataplarla cevap aranmalıdır.\nŞiddet yanlısı Kürt ulusalcılarının uzun zamandır devreye soktukları, 6-8 Ekim Kobani olayları ile provokasyon boyutu artan, giderek de sistematik hale gelen bölgedeki şantaj ve baskılar, bölge Müslümanlarına, Müslüman Kürtlere üç tavır seçeneği bırakmaktadır: Ya HDP’li gibi görünmek, ya bölgeden hicret etmek, ya çatışmak.\nSon seçimlere kadar Kürtlerin birinci partisi olan AK Parti, açık ara farkla bu avantajını HDP’ye kaptırırken, Kürt bölgelerine getirilen hizmet karşısında\n“nankör olmak”\ngibi taassubi bir yaklaşımla değil, Diyarbakır’da 10’a bir, Van’da 7’ye bir, Ağrı ve Şırnak’ta 4’e sıfır gibi sonuçları oluşturan birçok sebebin olduğu, bu sebeplerin oluşumunda çözüm sürecinin AK Partili kurmaylarının büyük veballerinin bulunduğu da asla gündemden düşmemelidir. Ki, ibret alınıp sağlıklı bir düzelme, düzeltme yoluna gidilebilsin.\nBölgede HDP’nin gücü silaha ve silahlı ajitasyona dayanmaktadır. AK Parti’ye alan açacak olan ise tutarlı bir güvenlik düzenlemesi, bölgenin en önemli ortak değeri olan İslamilikle irtibatlı açılımlardır. Ve özgünlüğünü koruyan Müslüman çevreler ve kanaat önderleriyle diyalogların geliştirilmesi öncelenmelidir.\nAK Parti’nin en önemli açığı ise kurmay kadroda görülen vesayetten kopma ve özgünleşme mantığını, bilgi ve becerisini taşıyan eleman azlığıdır. Parti, uzun yıllar, devlet ve sistemdeki iyileştirmeleri yapmak için en azından fıtri özellikleri ile barışık bir kimlik siyaseti üretememiş; dolayısıyla davası ve muhalif ruhu olan gençlik yetiştirme konusunda barajı aşan mevcut üç partinin de gerisinde kalmıştır. Bu, partilerin aldığı oylar içinde 18-25 yaş kuşağının ne olduğu sorusuyla da somutlandırılabilir. İşte seçim sonrası Konda şirketinin alınan oy oranları içinde 18-25 yaş genç seçmenlerin yüzdeleri: HDP ve MHP yüzde 33, CHP yüzde 24, AK Parti yüzde 21.\nAK Parti 13 yıllık iktidarı boyunca merhale merhale vesayetten kopma sürecine yöneldi. Peki, tasfiye edilenlerin yerini kim dolduracaktı?\nSol-liberal ve Gülenci cenah tarafından köpürtülen\nGezi kalkışması\n, AK Parti’nin dindar tabanındaki epey bir gencin, hatta yazar-çizer takımının ne kadar istikametsiz ve kof, hatta ötekine özenen bir boşlukta olduğunu gösterdi.\nAK Parti yönetimine sorulmalı. Bu 13 yıllık süreçte son 2 yıllık İHO girişimi dışında Batıcı ve hurafeci olmayan; ümmetin geleceğine ve yeni, adil bir dünyaya yürüyen; kariyerist değil Rabia gençliğiyle aynı kalp atışlarına sahip\nüretici, bilinçli, adaplı gençlerin önü açılmış mıydı\n?\nGençler fıtratları gereği daha temiz bir dünyaya eğilimlidirler ve her türlü münkere daha çok tepki gösterirler. Bu da gençlerin muhalif duyguları demektir. Ama hükümetin vesayeti geriletmek için araçsal olduğu realitesini kavrayamayıp kendilerinde devletçilik mantığı ile asalet arayanlar; dinamizmi, katılımı, dayanışmayı ve üreticiliği oluşturan\n“muhalefet ruhu”\nnu da kaybederler.\nKureys Suresinde de işaret edildiği gibi halkın güvenliği ve yoksulluğunun giderilmesi çok önemlidir. AK Parti olarak bunun pratik çözümü de ekonomik kalkınma olarak görülmüştür. Kalkınma ve halkın göreceli de olsa hayat şartlarının iyileşme yoluna girmesi önemlidir.Ama k\nalkınma hamlesinin\nzaafları ve kapitalist üretim-tüketim kültürüne tutsaklık konusu tartışılmalıydı, ekonomik sisteme mahkûmiyet söylemi içinde muhalif eleştiriden vazgeçilmemesi gerekirdi.\nDünyada ilk 10’a girme hedefi heyecanı içinde emek haklarına, taşeronluğa, asgari geçim indirimine hakça-adilce değil, müteahhitlerin, kalkınmayı en büyük değer gören ekonomistlerin gözlüğü ile bakıldı. Bu rant ve ihale düşkünlerinin gözlüğü terk edilmeli ve bunlar tasfiye edilmesi gereken yük olarak görülmelidir.\nAK Parti, medya ve kültürel açılımlar itibariyle genellikle 28 Şubat sendromunu yaşayan\nkişilerle veya yağcı/yaltakçı tiplere mahkûmluk içinde iş yaptı. Dindar, İslami bir gençlik yetişsin denilirken İslamcılığın bittiğini ve çoğunun ahlaksızlığa bulaştığı iddiasını\n“Yağmurdan Sonra”\nromanı gibi ve benzeri teliflerle yaymaya çalışan dönek kalemşörlere; Sevilay Yükselir gibi yağcılığını bel altı vuruşlara kadar indirgeyen tiplere mahkûm olundu.\nÖzgür-Der’in bildirisi hâlâ hafızamızda:\n“Yolsuzluk yargılamalarının önü açılmalıdır!”\nAhmet Davutoğlu’nun sözü de:\n“Harama bulaşan kardeşimiz de olsa kolunu kopartırız!”\nAK Parti hareketini oldukça itibarsızlaştıran bu yükler, AK Parti’nin sırtından atılacak mı atılmayacak mı?\nAncak 12 yıl sonra ihaneti ve İslam algısındaki ifsadı görülse de\nFethullah Gülen Cemaati\nAK Parti pragmatizmi sayesinde bu kadar büyümüştü. Bugün bu yapının sadece sonucuna, yani ihanetine mi karşı durulmalıdır; yoksa bu cemaati bu ihanetlere sevk eden sebeplere, batini aidiyetlere ve kurumsal olarak benzerlerine karşı da tedbir alınmalı mıdır?\n***\nAK Parti’nin birçok hizmeti yanında gençliğe, engellilere ve bakıma muhtaçlara sağladığı\nkatkılar\n; Kürdistan bölgesinde yaptığı maddi, fiziki, sıhhi ve yasal\nhizmetler\n; Suriye muhacirlerine ve ümmet coğrafyasına sunduğu\nimkânlar\nhayati öneme sahipti.\nİstikamet üzerinde yürümek isteyenler için düşmek veya yenilgi, teslimiyet değil, tecrübedir. Kayıplar, kalkıp yeniden yürümek isteyenler için tecrübe kazanımı olmalıdır.\nŞimdi AK Parti için, reel siyasetin içinden veya üstünden bakan herkes için ciddi, kaliteli ve ahlaklı bir durum değerlendirmesi yapmak ve dersler çıkartmak zamanıdır.",
  "crawled_at": "2025-06-02T10:26:33.995943"
}