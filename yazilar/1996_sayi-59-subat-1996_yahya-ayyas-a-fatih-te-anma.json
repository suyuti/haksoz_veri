{
  "id": "e4463875-c04b-4a8c-b768-e811886876a1",
  "title": "Yahya Ayyaş'a Fatih'te Anma",
  "author": "Hakkı Seçluk Şanlı",
  "year": "1996",
  "issue": "Sayı: 59 - Şubat 1996",
  "url": "https://www.haksozhaber.net/okul/yahya-ayyasa-fatihte-anma-1210yy.htm",
  "content": "İsrail gizli servisi MOSSAD tarafından cep telefonuna yerleştirilen bombanın patlaması sonucu şehid olan Filistin cihadının önde gelen isimlerinden Yahya Abdüllatif Ayyaş için Fatih Camii'nde Kur'an okundu, konuşma ve dua yapıldı. 20 Ocak 1996 Cumartesi günü ikindi namazından sonra camide gerçekleştirilen merasim sırasında Yahya Ayyaş'ın Filistin davasına yaptığı hizmetler dile getirildi. Yapılan konuşmada \"Bugün burada kendisini rahmet ve minnetle andığımız Filistin'in kahraman evladı, Kudüs'ümüzün şehidi Şehid Yahya Ayyaş ve onun şahsında tüm Filistin şehidlerini, tüm benliğimizle, zerrelerimizle, ailelerimizle ve çocuklarımızla selamlıyoruz. Bu şehidlerimizin yolunu sürdüreceğimize söz veriyoruz. Bu şehidlerimizin kanlarıyla tutuşturduğu Filistin İslami intifadasının mukaddes ateşi, siyonist İsrail'i yakıp kül edinceye kadar da Filistinli kardeşlerimizin soylu direnişlerinin yanında olacağız\" denildi.\n\"Siyonizmin çıkarlarını bu ülkede savunmaya kalkan hainlerin gideceği yer de siyonist cellatların gittiği tarihin çöplüğü olacaktır\" şeklinde Türkiye'deki medyaya tepkilerin dile getirildiği konuşmada Yahya Ayyaş'ın şehid edilmesine tüm dünya müslümanlarının aynı duyarlılığı göstermesi gerektiği belirtilerek, \"Yahya Ayyaş sadece Filistin'den koparılmış bir kurban değil, tüm dünya müslümanlarından koparılmış bir kurbandır\" denildi. Dünden bugüne Filistin İslami direnişinin şehidleri için de dua edildi. Cami avlusu çıkışında ise kalabalık bir grup tarafından İsrail'in katliamları protesto edildi. İsrail bayrağının yakıldığı protesto gösterisi sırasında sık sık tekbirler getirilerek İsrail aleyhine sloganlar atıldı.",
  "crawled_at": "2025-06-02T10:26:33.995943"
}