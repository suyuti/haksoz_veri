{
  "id": "c712b60e-bc47-464f-bc63-4b3ddb00d1b2",
  "title": "Ah!",
  "author": "Hikmet Kızıl",
  "year": "2017",
  "issue": "Sayı: 313 - Nisan 2017",
  "url": "https://www.haksozhaber.net/okul/ah-7706yy.htm",
  "content": "Hançeremi yırtan çığlığa sarılarak\nBiliyorum, “yarasız olmaz”\nSöz yorgunu dillerimle yollara düşüyorum.\nYitirdiğim yerde arıyorum sırrımızı.\nYetsin gayrı sükûta esir olduğum\nÇözülsün dilim.\nHep çapraz ateşlerde kaldı gövdem,\nNe gözde fer ne dizde derman kaldı.\nHayatla ölümün,\nDüşle idealin,\nBir intiharla müntehirin ârâfında kaldım.\nŞiire vurdum intiharımın lüksünü,\nBen her zemheri bir kez daha vuruldum.\nCanhıraş çığlıklarımı kafiye sandı şehirliler!\nDilimin ucunda biriken ürpertiyi kestim.\nKül basarak yarama yeniden kelimeye sarıldım.\nRahman ve Rahim olana yakardım sadece.\nŞimdi göçmen kuşlar uçuyor gözlerimde,\nTelaşsız sabahlara bırakıyorum tüm umutlarımı.\nVakit doldu ey kalbim\nŞimdi pimini çek kelimenin.\nAhhh!",
  "crawled_at": "2025-06-02T10:26:33.995943"
}