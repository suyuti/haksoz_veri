{
  "id": "e469772e-2dcf-4aa5-98a2-de7aa5ac0d0d",
  "title": "Yürüyen Kur’anlar Olalım",
  "author": "Furkan Eren",
  "year": "2011",
  "issue": "Sayı: 249 - Aralık 2011",
  "url": "https://www.haksozhaber.net/okul/yuruyen-kuranlar-olalim-6488yy.htm",
  "content": "İnsanlara doğru yolu vahiyle gösteren, Yüce Allah’ın rehberi, kılavuzu, delili, işareti Kur’anlar olalım…\nGayb’a ve gizemli olana karşı ilgimizi erdemlice nasıl tatmin edeceğimizi öğreten, şek ve şüpheye mahal bırakmadan bizi yakine ulaştıran, şaşırmayan, şaşırtmayan kesin doğruların kılavuzu Kur’anlar olalım…\nİhtilafları, çelişkileri, ayrılıkları ve tutarsızlıkları ortadan kaldırmayı öğreten, sözünü beliğ, düzgün, kusursuz, pürüzsüz bir mesaj olarak, apaçık, anlaşılır karineler şeklinde söyleyen Kur’anlar olalım…\nÖlülere bir faydası olmayan, diri olanları iş işten geçmeden uyarıp tedbir almaya sevk eden Kur’anlar olalım…\nOkuyanı hayretler içinde bırakan, dinleyeni çekim atmosferi içine alan, akledeni cezbeden Kur’anlar olalım…\nBize batıl ile hak, karanlıkla ışık, küfürle şükür, şirkle tevhid arasında sınır çizmek için furkan olmayı öğreten Kur’anlar olalım…\nİyi niyetle okuyanı arındıran, ona karşı kör ve sağır davrananların körlüğünü ve sağırlığını çoğaltan Kur’anlar olalım…\nBozulanı düzelten, unutulanı hatırlatan, örtüleni açan, hayatın anlam ve amacını eksiksiz öğreten, kınayanın kınamasından korkmayan Kur’anlar olalım…\nKaranlıklardan aydınlığa çıkaran, ışığın kaynağına ulaştıran, ‘Güneş’i engelleyen zalimlere, müfsitlere rağmen, nurunu inzal eden Yüce Allah’ın vahyi Kur’anlar olalım…\nKüfrün karanlığını yarıp, imanın aydınlığını ortaya çıkarmak, İslam’ın onurlandıran ışığını evlere, okullara, çarşılara, alanlara taşımak için Kur’anlar olalım…\nÖrümcek kafeslerine kapanan ve hiç çıkmayacak gibi davrananlara umut taşıyan, hayat bahşeden, ışık saçan Kur’anlar olalım…\nAtaları uyarılmamış, uyarılsa da uyarıdan anlamayan toplumların katı ve kara yüreklerini aydınlatacak Kur’anlar olalım…\nEn güzel kıssalarıyla en güzel öğütler veren Kur’anlar olalım…\nMücadelenin zorluklarına dayanamayıp yılgınlığa düşen, direnemeyip derin uykulara dalan kardeşlerimize bile engin merhamet, sonsuz şefkat sahibi olan Allah’ın Kur’anları olalım…\nGücünü Allah’tan alan, yakıtı sureler olan, korkaklığı dağıtan, karanlığı yarıp aydınlığı yayan Kur’anlar olalım…\nTarihin gidişini ‘sırat-ı müstakim’e oturtmak için Kur’an’ın şahitleri olalım…\nMiskinliği yüreklerimize yerleştirmek isteyen tağutlara karşı yiğit bir duruş almayı öğreten, firavunlardan, nemrutlardan özgürleşmek ve insanlığı özgürleştirmek için uyaran, özgürlük ateşinin ilk kıvılcımını çakan Kur’anlar olalım…\nYeryüzünde ezilenlere, tevhid ve adalet için mücadele etmeleri koşuluyla iktidar sözü veren Kur’anlar olalım…\nBenliğimizdeki kirleri nasıl temizleyeceğimizi, yüreklerdeki zincirleri nasıl kıracağımızı bize öğreten Rabbimizin Kur’anları olalım…\nİyiliğin ne olduğunu, nasıl yaygınlaşacağını, kötülüğün nasıl engelleneceğini öğreten, bir felah programı olan Kur’anlar olalım…\nBilmediklerimizi indirdikleriyle bize öğreten, sorunlarımıza çare, itirazlara cevap olan Kur’anlar olalım…\nBaşarının çoklukta olmadığını, binlerce yıldır “nice az topluluğun çoğunluğa galip geleceği” ilahi yasasını dikkate alan küçük toplulukların, kalplerindeki\nsekine\nateşiyle dünyanın en büyük ordularını bozguna uğratacağı hakikatini öğreten Kur’anlar olalım…\nOmuzlarımızdaki yükü, sırtlarımızdaki ağırlıkları kaldırıp atan, önceki ümmetlerin hanif din İslam’a ekledikleri fazlalıkları nasıl izale edeceğimizi öğreten Kur’anlar olalım…\nDedikoducu ‘hannâslar’ın yaydığı korku ve zilleti ortadan kaldıran, mü’minlere erdem ve izzeti kuşandıran Kur’anlar olalım…\nŞirk ve zulümle ruhları kararmış, yeryüzünde yürüyen ölüler haline gelmiş insanlara Allah’ın ipini uzatan Kur’anlar olalım…\nÂfak ve enfustaki ayetleri nasıl okuyacağımızı, çelişkiye düşmeden, zaman kaybetmeden, zamanı kazanca nasıl dönüştüreceğimizi sözlü ayetleriyle öğreten Kur’anlar olalım…\nGeceyi yaşayanlara gündüzü, hazanı yaşayanlara baharı, mü’minlere cenneti müjdeleyen Kur’anlar olalım…\nSinikliği ve ezikliği tavsiye edenlere cihadı, yerinde çakılıp kalanlara kıyamı, ölümü bekleyenlere hicreti öğreten Kur’anlar olalım…\nŞaka yapmayan, Hira hüznüyle cennet sevincini dünya sevgisinin önüne geçiren, Akabe’ye tırmanmayı öğreten Kur’anlar olalım…\nBize Allah yolunda yalın ayak, yalın yürek kalsak da put kırıcı İbrahim gibi olmayı öğreten Kur’anlar olalım…\nBereketleri kevser kevser çoğaltan, ayet ayet büyüten, kendisine sarılanları büyüten, yücelten Kur’anlar olalım…\nVe insana Kur’an olmayı, Kur’an’ı ahlak edinmeyi öğreten Kur’anlar olalım…\nVesselam…",
  "crawled_at": "2025-06-02T10:26:33.995943"
}