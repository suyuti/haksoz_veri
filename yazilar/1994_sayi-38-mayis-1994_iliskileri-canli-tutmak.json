{
  "id": "ccbb9454-c938-4a5b-b007-590de2282f39",
  "title": "İlişkileri Canlı Tutmak",
  "author": "Haksöz",
  "year": "1994",
  "issue": "Sayı: 38 - Mayıs 1994",
  "url": "https://www.haksozhaber.net/okul/iliskileri-canli-tutmak-612yy.htm",
  "content": "Yükselen İslami değerleri yok etme girişimleri son günlerde artık açık bir savaşıma dönüştürülmüştür. Bu çabalarıyla Allah'ın nurunu söndürebileceklerini sanan zalim, müfsit güçler yaptıkları durum değerlendirmelerinin yanlışlığını anlamakla kalmayacak, karşılığını da çok acı biçimde ödeyeceklerdir inşaallah.\nBütün olumsuz koşullara karşın, İslami değerleri ve buna göre şekillenmiş eylemlerini koruyacak, geliştirecek muvahhid güçlerin \"hainlere\" alanı boş bırakacağını sananlar \"gaflet ve dalalet\" içindedirler.\nBaşta İslam dünyası olmak üzere tüm insanlık Batı'dan kaynaklanan çok etkin, itici bir güçle her gün biraz daha ifsada doğru bir kayma sürecine sokulmuştur. Artık ayrıntıya gerek yok. Çok açık bir duruma dönüştürülmüş ya da dönüştürülmek üzere olan somut örnekleri yinelemeğe gerek yok. Filistin, Bosna, bizler ve bütün bir yeryüzü buna tanıklık etmekte değil mi? İçinde yaşadığımız bu ağır, bu karanlık durumların bilincinde olanların sayısı ve niteliği küçümsenecek gibi değil. Bu bilinç, elbette bu karanlığı yenilgiye uğratacaktır. Müminler görevlerine ertelenemez bir süreklilik içerisinde devam edeceklerdir. Bunun için saf oluşturarak kenetlenmiş bir bünye olarak ilişkide olmak elzemdir.\nDergimizin ilişkiyi koparmamak için elinden geleni yapmakta olduğuna sizin de inandığınızı biliyoruz. Fiziksel engelleri aşarak ilişkilerimize araç olmak açısından süreli yayınların önemi ortada. Okuyucularının olup bitenle ilişkilerini canlı tutmak ve belli bir süreklilik kazanmasına katkı açısından dergilerin çok önemli bir yerinin olduğu muhakkaktır. Saflarımızı sıklaştırmak, karşılıklı çabalarla gerçekleşebilir. Bu çabanın taliplisiyiz.\n5 Nisan Kararları ülke halkı ve düşünce dünyası üzerinde ekonomik terör estirirken, Olağanüstü Hal Yasasını arattıracak ve ülke geneline yaygınlaştırılacak olan ve Meclis kapısına dayanan \"İller Yasası\"nın getireceği baskı ve keyfi uygulamaların ise bizlere nasıl yansıyacağını ileriki günlerde göreceğiz. Ancak ekonomik terörün bize ve dolayısıyla sizlere yansıyan bir ucu da dergi abone fiyatımızla ilgili. Geçen sayıda ilan ettiğimiz 25 bin lira dergi fiyatımızı gücümüzün yettiği oranda sabit tutmaya çalışırken, abone fiyatımızı 4. yıl dönemi boyunca sabit kalması kaydıyla 300 bin liraya yükselttik. Bu ay tüm İslam dünyasında ve Diyarbakır'da, Batman'da, İstanbul'da tattığımız acılar içinde Kurban Bayramı'na giriyoruz. Ve Kurban Bayramı'nızı kutluyoruz. Selam, bilincin onurlu sorumluluğunu üstlenen İslam yiğitlerine.",
  "crawled_at": "2025-06-02T10:26:33.995943"
}