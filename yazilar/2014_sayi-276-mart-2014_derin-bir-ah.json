{
  "id": "4e9cbf1a-fd4b-4843-97f7-985e87fadece",
  "title": "Derin Bir Ah!",
  "author": "Bünyamin Doğruer",
  "year": "2014",
  "issue": "Sayı: 276 - Mart 2014",
  "url": "https://www.haksozhaber.net/okul/derin-bir-ah-7002yy.htm",
  "content": "Kendimi bildim bileli kan ağlıyor İslam âlemi\nHep acılar eğirdim zamanın kirmeninde\nEy Rabbim!\nEy doğunun ve batının tek sahibi\nÖlü toprağa serpilmiş üstümüze\nSevgiler dönüşmüş kine, yer kalmadı uhuvvete\nMerhamet yok oldu, hizipler düşman birbirine\nÜmmet param parça, kuşatılmış afetlerle\nAsya’da, Afrika’da, Bilad-ı Şam’da kirletilen namuslar\nKatledilen Müslümanlar, kadınlar, savunmasız çocuklar\nHer yer yanık ceset kokuları, söndürülen ocaklar\nNehirler kurumuş, yerle bir olmuş her şey\nAh İslam dünyası, sükûtun kucağında Müslümanlar\nAşklar karanlık sevdalar ki tutkular zinciri\nİçi boşaltılmış kavramlar, ölmüş kelimelerin kalbi\nDünyevileştikçe imana mezar olmuş kalpler\nZalimlere karşı kalkmıyor ah felç olmuş eller\nEn kirli sapmaları yaşıyoruz, dillerde romantik söylemler\nSürülere çobanlık yapıyor küstahlaşan liderler\nİşte coğrafyamız: Satılmış şeyhler, krallar, diktatörler\nRuhlar nemli, bakışlar sığ, ferasetten iz yok\nÇoğaldı içimizdeki beyinsizler, hiçbir eser yok nedametten\n“Helak etme bizi Ya Rabbi, bu güruh yüzünden!”\nGeceyi yırtar dar vakitlerde öldürülen güllerin feryadı\nÜşür ayazlarda Beyrut’un, Kudüs’ün, Şam’ın yoksul acıları\nÖpüp alnından kaldırmak istiyorum bu onulmaz ağrıları\nYangınlara üflediğini görüyorum yılanların\nGörüyorum yüreklerden damlayan kanları dağlanan alınları\nBu ıssızlıkta vurulup düşen yusufçuk kuşlarını\nVe kahır yüklü derin bir ah çekiyorum\nO'na sığınarak kalbime dönüyorum...",
  "crawled_at": "2025-06-02T10:26:33.995943"
}