{
  "id": "829bc908-31da-4b0a-aa9a-a3423ba7736b",
  "title": "Filistin: İzzeti Kuşanan Diyar",
  "author": "Mehmet Şaşmaz",
  "year": "2023",
  "issue": "Sayı: 393 - Aralık 2023",
  "url": "https://www.haksozhaber.net/okul/filistin-izzeti-kusanan-diyar-8971yy.htm",
  "content": "Ey Filistin!\nToprağı aziz, kutsal belde.\nÜzerinden Hz. İbrahim, Hz. Musa, Hz. Davud, Hz. Süleyman, Hz. Zekeriya, Hz. Yahya, Hz. İsa geçti.\nÂlemlere rahmet Resulullah ruhuyla sana ulaştı.\nVahiyle mühürlü toprağının kutsallığını ruhunda gördü.\nKıblesi ile sana yöneldi.\nHz. İbrahim'in gözdesi Lut sana komşuydu.\nSen ne zalimler gördün!\nSana tuzak kuran barbarlar, azgınlar gördün.\nHer defasında vahyin güneşi ile insanlığı merhamete ve adalete çağırdın.\nZalimler zulümleriyle senin toprağını kirletirken ebabiller gönderen Rabbim, bir zalimi bir zalimle defetti.\nKahhar sıfatıyla toprağının içine geçirdi.\nBabil kralını gönderdi, zalimleri toprağında helak etti.\nSen acımasız zalimlerin yok oluşuna şahit oldun, ey kutsal belde.\nGüneş gibi doğdun her seferinde vahiyle.\nRabbimin takdiri, akıl ile ölçülmez.\n“Ol!” dediğinde olduran Rabbim.\nYoktan var eden Rabbim\nZalimleri daha çok şımarsın diye bol nimetiyle senin toprağını bereketlendirdi.\nPeygamberleri öldürdüler. Tuzak kurdular, şımardılar.\nBir zalimi başka bir zalimle defeden Rabbim\nRoma'yı gönderdi de yerle bir etti, zalimleri.\nAziz topraklar, sen buna şahit oldun.\nHer seferinde güneş gibi tekrar doğdun.\nİnsanlığa merhamet ve adalet oldun.\nRabbimin şiârı oldun.\nİnsan aklıyla sorgulanmaz ki!\nKutsalın kutsalımızdır.\nEbabiller ile Kâbe’yi koruyan Rabbim!\nBir zalimi başka bir zalim ile defedersin.\nBekleyin, görün.\nBir avuç toprak alın kutsal beldeden, sorun şahitliğini.\nZalimlerin nasıl helak olduğunu, sonlarının ne olduğunu.\nGüneş gibi tekrar doğacaksın. Şafak vaktinin hazırlığındasın.\nİnsanlığa merhamet ve adalet dağıtacaksın.\nBir avuç kutsal belde yiğidi,\nİmanıyla şafağını başlattı.\nGeri dönüş yok artık. Zaman geriye işlemez.\nTakdir olan zamanını bekler.\nAciz kaldık, ey kutsal belde!\nÇocukların gözyaşları, annelerin feryadı arş-ı âlâya ulaştı.\nAciz kaldık!\nSecdelerde gözyaşlarımızla, imanımız şahit olsun ki\nKalbimizde buğzumuz kaldı.\nÜmmet olamadık!\nBir binanın tuğlası, bir bedenin azası olamadık.\nAciz kaldık!\nZayıf kalmış çocuklar ve kadınlar zulüm altında inlerken\nNiçin yardım etmiyorsunuz, diyen Rabbimizin huzurunda aciz kaldık!\n“Ya Rabbi! Bizi içimizdeki beyinsizlerin yaptıklarından dolayı helak etme!\nSenin helakin bir topluma geldiğinde sadece zalimleri değil herkesi kuşatır.”\nDuamız kaldı avuçlarımızda yarım yamalak.\nDünyalıklarımızdan sıyrılıp vakit bulduğumuzda\nHatırlayacağımız dualarımız kaldı.\n“Diri diri toprağa gömülen kız çocuğuna hangi suçtan dolayı, öldürüldüğü sorulduğunda.”\nGazze'de çocuklar toprak altında kaldı. Hangi suçtan dolayı?\nDiri diri kalan masum canlar var.\nBizim elimizde de TV kumandaları var!\nİstemiyorum böyle duayı ve gözyaşını.\nSahte dualarınızı ve gözyaşlarınızı alıp götürün yanınıza!\nBir avuç yiğidin şehadet kanını kirletmeyin.\nTok karnınızla entelektüel yorumlar yapmayın.\nAlın gidin yorumlarınızı, istemiyorum!\nRuhuyla dirilip dualarını eyleme geçiren bir avuç yiğitleri gördünüz.\nGüçlü kimmiş?\nGüç Allah'ındır.\nBeyinlerinizde güçlüyü tanrılaştırdığınız gün kaybettiniz.\nÜmmet kaybetti.\nŞeyh Yasin, ümmetin liderlerini Allah'a şikâyet etti.\nBir asırdır zulme uğrayan kutsal belde inananları için ümmet birleşemedi!\nUlusunuz batsın, siyasetiniz batsın, çıkarlarınız batsın.\nMakam mevki siyasetiniz, malınız mülkünüz, ticaretiniz, Allah'tan daha sevgiliyse Allah'ın gazabı gelinceye kadar bekleyin.\nBakın görün, Allah bir zalimi bir başka zalimle nasıl defeder?\nZalimleşen ümmetin liderleri Allah'ın değişmez kanununa sizler de dâhilsiniz.\nEy Filistin’in yiğit evlatları!\nBize, şerefin Allah'ın yanında olduğunu, ölümlü hayatta ölümü öldürmenin nasıl olduğunu, ruhla adanmışlığının nasıl olduğunu öğrettiniz.\nZaman geriye işlemez artık.\nKüresel olarak İslam'ı yenmek üzere toplanan zalimlere karşı ya şeref ve izzetlice Allah’ın dinine yardım edeceğiz ya da zalimlerin kuyruğunda şerefsizce ölümü bekleyeceğiz.\nBu yolun üçüncü bir çıkışı yoktur.\nMakam mevki, siyaset ulus, mal mülk, dünya ve içindekilerin endişesi ve nefsani kirlenmişliklerle bir hayat ancak zalimlerin daha da zalim olarak üstümüze gelmesi demektir.\nYolunu Allah'tan tarafa çizenden ve Allah'\nın boyası ile boyanandan daha güzel kim var?\nEğer ümmetin evlatları Allah'ın boyası ile boyanır ve dirilirse zalimler örümcek ağı gibi kalır.\nOnların görünen güçleri örümceğin evi gibidir.\nGücü Allah’ta görenlerin mücadelesi zalimlerin sonunu getirir.\nBirleşip üzerimize gelen zalimleri görüp de kendi aralarında her konuda ayrılığa düşen Müslümanlar, artık zamanın ruhuyla hemhal olup güçlerini her konuda birleştirmelidirler.\n“\nAllah’a ve Resul’üne itaat edin, birbirinizle çekişmeyin; sonra korkuya kapılırsınız da kuvvetiniz gider. Sabredin. Çünkü Allah sabredenlerle beraberdir.\n”",
  "crawled_at": "2025-06-02T10:26:33.995943"
}