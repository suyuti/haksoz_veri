{
  "id": "c3427c67-7d4b-4265-b862-3e4e7b4a817a",
  "title": "Hz. Muhammed’i Doğru Anlamaya Önemli Bir Katkı",
  "author": "Haksöz",
  "year": "2007",
  "issue": "Sayı: 192 - Mart 2007",
  "url": "https://www.haksozhaber.net/okul/hz-muhammedi-dogru-anlamaya-onemli-bir-katki-4952yy.htm",
  "content": "Yaratıcımız olan Allah'ın, hayatın anlamı ve akıbeti hakkında elçilerinin sonuncusu Hz. Muhammed (s) aracılığıyla insanlığa ilettiği haber/hidayet, Kur'an-ı Kerim'dir. Bu temel haberin ve ölçünün kavranması ve uygulanmasında örnek alacağımız öncü insan ise Rabbimizin hikmet ihsan ettiği ve bizim gibi bir kul olan Allah'ın Elçisi Hz Muhammed'dir. Hz. Muhammed, Allah tarafından seçilmiş, en büyük ve biricik mucizesi Kur'an olan; sadece Araplara değil, bütün insanlara hidayeti ve aydınlığı taşıyan son peygamberdir\nKur'an'ın hitap ettiği bir peygamber anlayışına kavuşmak, itikadımızı berraklaştıracak ve amellerimizi dosdoğru kılacak ölçüyü elde etmenin mihenk taşıdır. Bu bağlamda Ekin Yayınları tarafından yeniden okuyucusuna sunulan \"Hz. Muhammed'i Doğru Anlamak\", Peygamberimizi doğru anlamanın doğru bir Allah ve Kur'an algısı ile mümkün olabileceğini işliyor. Prof. Dr. İbrahim Sarmış'ın kaleme aldığı kitap, mezhebi ve felsefi tartışmalarla üretilmiş olan değerlerle değil; Rabbimizin ilettiği vahyi ölçülere dayanan doğru bir rasul algısını ortaya koymaya çalışıyor.\nSarmış'ın \"Allah'ı Doğru Anlamak\", \"Kur'an'ı Doğru Anlamak\", \"Hz. Muhammed'i Doğru Anlamak\" olmak üzere üç aşamalı olarak planladığı çalışmaların ilki olarak neşredilen bu kitap; Hz. Peygamber'in nebevi misyonunu zedeleyen, Kur'an'ın konu etmediği ve tarih içerisinde kurgulanmış beşer üstü özelliklerinden, onun söz ve uygulamalarının dindeki yeri ve değerinin ne olduğuna değin pek çok konuya açıklık getiriyor. Gaybı bilip bilmediği gibi günümüzde de halen Müslüman çoğunlukların itikad mevzuu yaptıkları zanni konularla birlikte, hadis kitapları vb. kaynaklarda Hz. Peygamber'in yaşadığı/tecrübe ettiği ya da değindiği iddia edilen konularda da Kur'an'ın yaklaşımları ve rivayetlerin sıhhatine ilişkin tahlillerde bulunuyor.\nEser, vahyin korunmuşluğu meselesi ile de bağlantılı olarak Kur'an'ın toplanması, kitaplaştırılması ve çoğaltılmasına ilişkin Kur'an tarihi ile ilgili konularda da tarih içerisinde oluşturulan ve halen yerli yabancı şarkiyatçıların Kur'an hakkında şüpheler oluşturmak için sarılageldikleri zanni bilgilerin muhtevası ve kökenlerini de tartışarak, sağlam bir itikadın ancak sağlam temeller üzerinde yükselebileceği düsturunu pekiştirmeye çalışıyor.\nKitapta tüm kurgusal/tasavvur edilmiş algılara ve zanni-gaybi bilgilere karşılık, Kur'an merkezli bir peygamber anlayışını oluşturmaya, daha doğru bir ifadeyle vahyi olanın üzerindeki örtüleri kaldırmaya çalışan Sarmış, bid'at ve şefaat gibi konuları da ayrıntılı bir şekilde irdeliyor. Tarih içerisinde oluşturulmuş/tahrif edilmiş anlayışlarla birlikte, \"iman-amel bütünlüğü\", \"adalet\", \"yönetim\", \"şura\", \"içtihad\" gibi konulara da değinen Sarmış, Hz. Peygamber'in doğru anlaşılmasına ilişkin tamamlayıcı pek çok hususa kitapta yer veriyor.\nÜzerinde yıllardır ilmi çalışmaların yapıldığı ve çeşitli kitap, dergi ve makalelere konu olmuş hususların toplanıp tartışılması eminiz ki okuyucuya da büyük kolaylık sağlayacak, bu konularda çalışma yapacak araştırmacılara da perspektif ve kaynak/malzeme kazandıracaktır. İki cilt halinde yayınlanan, büyük boy ve hacimli bir kitap olan \"Hz. Muhammed'i Doğru Anlamak\", kütüphanemizden eksik edemeyeceğimiz bir kaynak kitap olmakla birlikte, ders halkalarında birlikte okuyabileceğimiz bir çalışma kitabı niteliğinde.",
  "crawled_at": "2025-06-02T10:26:33.995943"
}