{
  "id": "00ee66db-eb0a-48b5-8d6f-c3a2548b048b",
  "title": "Bugünkü Bunalımın Sorumlusu Kim?",
  "author": "Mustafa Başoğlu",
  "year": "2001",
  "issue": "Sayı: 121 - Nisan 2001",
  "url": "https://www.haksozhaber.net/okul/bugunku-bunalimin-sorumlusu-kim-2991yy.htm",
  "content": "TÜRK-İŞ Genel Başkanı Sayın Bayram Meral, ülkemizin içine düşürüldüğü büyük ekonomik krizden IMF'nin sorumlu ve suçlu olduğu görüşünü son olarak, sivil inisiyatifin düzenlediği ve 24.03.2001 tarihinde Ankara'da yapılan toplantıda tekrar etmiştir.\nSayın Başkanın bu düşüncesini doğru bulmuyorum; bunu daha önce de, değişik vesilelerle kamuoyuna duyurdum. Önemli olan IMF'ye muhtaç olmadan kendi işimizi kendimizin görebilmesidir. Ne yazık ki, Türkiye, yaklaşık 40 yıldır, ekonomik sorunlarının çözümünde IMF ve Dünya Bankası'ndan yardım ve destek istemektedir. Yardım istenilen kişi ve kuruluşun, yardım isteyenin kendi şartlarına göre hareket etmesini istemesinin, yadırganacak bir tarafı yoktur.\nÜlkemizin bugün içinde bulunduğu ekonomik bunalımın sorumlusu, hükümettir. Ondan önce bu bunalımın temelinde 28 Şubat sürecine dayanan ekonomik ve siyasi gelişmelerin yattığı inkâr edilemeyecek açıklıktadır.\nBugünkü bunalımın temelinde, Sayın Bayram Meral (TÜRK-İŞ Başkanı), Sayın Rıdvan Budak (DİSK Eski Başkanı), Sayın Refik Baydur (TİSK Başkanı), Sayın Fuat Miras (TOBB Başkanı), Sayın Derviş Günday (TESK Başkanı)'ın, 'demokrasiyi kurtarıyoruz' gerekçesinin arkasına sığınarak destekledikleri 28 Şubat süreci yatmaktadır.\nArtık tartışmasız bir hâle gelen bu gerçeği gözardı ederek olumsuzlukların sorumluluğunu IMF'ye fatura etmek, doğru ve inandırıcı değildir.\nBaşbakan Sayın Bülent Ecevit, ekonomik bunalımı 'çağdışı IMF Politikaları'na bağlamış; Başbakan Yardımcısı Sayın Mesut Yılmaz ise, IMF politikalarının hükümet tarafından çok sıkı bir şekilde uygulanmasının bunalıma yol açtığını kabul ve itiraf etmişlerdir.\nHükümetin kendi politikalarından kaynaklandığını kabul ettiği sorunları, Sayın Meral, IMF'ye mal ederek ve 'hükümetten daha çok hükümetçi' görünerek, eğer 'Beşler'in sorunlardaki ortaklığını örtmek/gizlemek istiyorsa, bu hiçbir şekilde inandırıcı olamaz.\nSayın Meral'in de içinde bulunduğu sivil inisiyatif ve emek platformunun, 'düşüncelerimizi alırlarsa hükümete destek veririz' anlayışından, bunca olumsuzluklara rağmen vazgeçmemelerini hayretle izliyorum.\nOluşturulacak yeni istikrar programı, Sayın Kemal Derviş'le takviye edilmesine rağmen, yine işçilerin, memurların, emeklilerin, küçük çiftçi ile esnafın ve işsizlerin sırtına yüklenecektir.\nYıllardan beri sendikacılık yapan ve bugün Türk işçisini en üst düzeyde temsil eden Sayın Meral'in buna gönlünün nasıl razı olacağını merak ediyorum.",
  "crawled_at": "2025-06-02T10:26:33.995943"
}