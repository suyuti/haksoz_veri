{
  "id": "425d686d-1c01-4452-a20e-c270a74a81c1",
  "title": "Gönülden Garp Gözden Irak",
  "author": "Mehmet Sait Çakar",
  "year": "2004",
  "issue": "Sayı: 163 - Ekim 2004",
  "url": "https://www.haksozhaber.net/okul/gonulden-garp-gozden-irak-4160yy.htm",
  "content": "I\nİnsanın süregiden serencâmı bu!\nKendi hevalarını metal helvalardan üretip\nHeveslerini biçimli silahlarda kutsayarak,\nDemir putlarıyla, pusatlarıyla\nMekanik savaş tanrılarıyla\nTamtamlarıyla, maharetli tanklarıyla\nToplu kıyım totemleri tonluk bombalarıyla\nYerde büyüklenmeye işaret gökte uçaklarıyla\nSiyah fillerini toplamışsa beyaz birer Ebrehe\nYığmışsa teçhizatını ortaya.\nMutlu Noeller için, hafta sonları için,\nSade kendi hayatını belirgin kılmak için\nDayamışsa kapkara kalemini\nÇok zavallı bir halkın alnına…\nSen düşünmelisin bu halkın mazlum alnını;\nKara mı, kararmış mı, karartılmış mı yazısı?\nDüşün ki çok zavallı bir halk, yıllarca\nYıllarca yerli putlara kurbanlarla yaranamayan\nBu halk yaralı.\nYereli yıkılınca yorulmuş tanrılardan\nİthaline genç bir kıyamla kalkıp\nHalkolmayı hak etmeye davranan bu halkı…\nBu halkı düşün, bilen ama ağlama!\nBir halk işte senin halkın bütün dünya halkları\nKıyılan bölünen güdülebilen bir halk.\nVe bak tarih kitaplarında kesif kan kokuları,\nHiçbir halkın hırsı eminim değil.\nMuhteris hükümdarlar şimdi Başkan'lar\nSayısız Nemrut görmüştür Babil.\nKaç tanrı yıkılmıştır Mezopotamya'da, gerçek!\nDirengen İbrahimler baltasına uyarak.\nAğlama yoksul duygularla işte direnilecek,\nBitti denilen yerde yeniden başlanarak!\nİşte şimdi tepeden tırnağa\nDonanımlı haçlılar zırhlanıp zırhlanıp\nSavaş baltalarına taze kan istiyorsa\nUygarlığı kılıflarına yakıştırıp.\nO halde biz barbarlığa razı, yalınkılıç ve yaya\nYaslanıp Yaratan'ın inayetine,\nYakarıp dileyerek tedirgin ayaklarımızın\nMusa'nın inşirahına sabit kılınmasını.\nÇıkalım öylece şövalyelere\nHunhar drakulaya vampir sürülerine\nÇıkalım Mortal Kombat'lara\nEfsanevi atılarak direnerek destansı,\nYedi koldan yedi başlı ejderi yıldıralım.\nSadra şifa\nŞahmeran olup şehirlerde yutalım onları.\nFakat şimdi brîndârsın için dışın yaralı!\nII\nZulmolunca hayat bulur en acı gerçek:\nKemirir kentleri göklerce kirli gürültüler\nBedeldir denilir, ödenecek.\nKara bir tank kadar günahkar suskun dünya!\nKızıl alev kütlesiyle yutulurken açılmış bedenler\nKuru betonlar tuz buz,\nKuduz kemik, kudurmuş et!\nMor dumanlar, ejderha bulutlar,\nAzgın şehvet!\nGözlerinin içine içine bakaraktan\nŞiddetle abanırken kentlere,\nIrak'ın utandırılmış bedeninden sızan\nKan!\nSöndürülmüş şimdi mum, kırılmış kutlu fanus,\nAileler kapanmış birer yelpaze…\nNamus kardeşlerim namus!\nKolay değil başka hiçbir şey gibi,\nHem de taptaze!\nTeyzeler, ablalar, kız kardeşler\nNişanlılar, evliler, tertemiz eşler\nBirleşik teröre sancıyarak\nTedirgin babalar, anneler;\nDizleri dövünmekten yara bere içinde…\nDövünür Ortadoğu yapay tarihin,\nDoğal bir coğrafyaya tahakkümüne.\nMezar kitabeleri, ölü toprağı\nSerpilmiş oğulları, kızları üzerine.\nAtaların övgü yüklü öyküsü\nPembe perdeler germiş güne.\nVe kendini anılarına terk etmiş bir münzevi\nÇürüyen bir durgun su; adı İslam Alemi.\nIII\nNeyi hoş göreceksin, boğulup ruhbanlığın,\nKimliği belirsiz büyülü denizinde?\nŞehvet çağı yansıması değil midir parlayan,\nMücella firavunlar suretinde yüzünde?\nUykusu birbirine karışınca halkların\nHalka halka uzuyor zulüm zinciri,\nZenciler yerliler şimdi de İslam.\nDikkat, Irak kuyularından petrol,\nKentlerinden kan çekerken beyaz adam\nVarillerce kanla karışık vurgun,\nTaşınıyor ferah asfaltlarına\nSarışın üstü açık bir mutluluğun.\nPeki ne yapmalı kardeşim ne yapmalı?\nBu eşsiz zulümleri hoş görerek\nKaderin fetvasına vererek bilinçsizce,\nAllah'a dolaylama iftira mı atmalı?\nKaldıysa bir diyeceği yıllanmış cehaletin,\nDesin bakalım!\nBir ahiret sevdasından ibaret kalınca din,\nİnancını sıyırınca dünya sorumluluğundan\nNerde kan akıyorsa açsın baksın dünyaya;\nAcı çeken kim?\nNeymiş görsün acıdan ezilmişlikten\nBile kutsal bir haz uman tarik…\nDövene elsiz bükük, sövene dilsiz mazlum,\nİmanıyla zalimi yüreklendiren tahrik!\nKatkılarından dolayı teşekkür etmiyorum\nAma daha iyi çok daha iyi.\nÖlü kelimelere ruh veren şiir gibi\nAkıyor durgun sular, akarak arınıyor,\nYılların tortusundan bataklığından.\nO insan denizleri derinden kabararak\nUğraşıp didinip savaşla çırpınarak\nIrak'ta bir yeni halk halkoluyor yeniden.\nŞimdi bak!\nUsta bir şiirde\nDehşet devinimler çağrıştıran birer imge:\nFelluce, Necef, Irak!",
  "crawled_at": "2025-06-02T10:26:33.995943"
}