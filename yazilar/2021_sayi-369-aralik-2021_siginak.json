{
  "id": "fa20c6b1-d099-4d3b-9393-adb342aa519a",
  "title": "Sığınak",
  "author": "Nuran Şeker",
  "year": "2021",
  "issue": "Sayı: 369 - Aralık 2021",
  "url": "https://www.haksozhaber.net/okul/siginak-8598yy.htm",
  "content": "Gecelere vururken yüreğimiz\nNe de çok düştük meçhullere\nÇıldırmış bir çağın en kuytu köşeleriydi gönüllerimiz\nAşkla inşa ettiğimiz\nRuhumuzun hangi nasrı dile gelse de anlatsa\nTaşlarından taşırdığımız sabırları\nBizi ancak sessizliği duyanlar anlar\nMırıltısında sabahların yol alırken\nNe de çok yürüdük zamanları\nAsır asır coştuk da saniyelerin içinde\nSakladık kederimizi, ekmeğimize azık edip\nÇocuk gülüşlerinde teselli buldu ancak\nDelik deşik olmuş umutlarımız\nİlmek ilmek ördüğümüz kaderimizde\nHer şahlanan atın yelerinden savrulduk\nDağların doruklarına\nÖzgürlük dedik ateşin adına\nNeşemizi şehadet iklimlerinden soluyup\nKardeş dedik toprağın adına\nKedere güldük, hüzne âşık olduk\nDavası dünya olandan hicret edip\nSu dedik vuslatın adına\nHer kopan fırtınada yağmur olduk\nÇorak iklimlerin çorak ruhlarına\nAşkın adına rüzgâr dedik de\nEstikçe yandık, yandıkça olduk\nSığ zihinleri ölüm bildik de\nZekâtında dirildik nice bilgilerin\nBulutların taşıdığı rahmeti gözlerimizden içirdik\nFeri sönmüş canlara\nVe dahi geceye bile yüreğimizle sığınak olduk",
  "crawled_at": "2025-06-02T10:26:33.995943"
}