{
  "id": "32cfebd1-afb6-407a-95a8-e549c96ea909",
  "title": "Irak Halkına Kesilen Acı Fatura",
  "author": "Haksöz",
  "year": "2002",
  "issue": "Sayı: 138 - Eylül 2002",
  "url": "https://www.haksozhaber.net/okul/irak-halkina-kesilen-aci-fatura-3422yy.htm",
  "content": "Birleşmiş Milletler Güvenlik Konseyince Saddam yönetimini cezalandırmak amacıyla 11 yıldır Irak'a uygulanan yaptırımlar Irak halkını cezalandırıyor, UNICEF rakamlarına göre bombardımanlar ve yaptırımların yol açtığı ilaç ve gıda sıkıntısı nedeniyle 500.000'den fazla Iraklı çocuk hayatını kaybetti.\nGeorge Town Üniversitesi öğretim üyelerinden ve aynı zamanda Holocaust (Yahudi soykırımı) vahşetini yaşamış biri olan Dr. Thomas Nagy Saddam Pediatric gibi Irak hastanelerinin modern soykırım vitrinleri olduğunu söylüyor. Geçen yaz ABD'de yapılan Soykırım Toplantısı'na sunduğu tebliğinde Dr. Nagy ABD'nin Irak'ın su üretim ve geliştirme tesislerine yönelik saldırılarını \"imha kampları oluşturmaksızın imha eylemi\" şeklinde nitelemekte.\nInstitute for Southern Studies, ABD'de çevre bilimcisi Dr. Rania Masri Körfez savaşı sırasında ve sonrasında Irak'ın tamamında su ve kanalizasyon şebekelerinin bombalanması ve yaptırımlar nedeniyle de tamirinin engellenmesi yüzünden büyük sayıda kitlelerin hastalanmasına ve ölmesine bilerek sebebiyet verildiğini ve bunun biyolojik bir savaş olduğunu söylüyor.\nSaddam Pediatric'ten Dr. Raşid Riyad annelerin yetersiz beslenmeleri, yiyecek yokluğu ve dizanteri nedeniyle yeni doğanların ortalama vücut ağırlıklarında bir gerileme olduğuna dikkat çekiyor. İshal nedeniyle her ay binlerce Iraklı çocuğun öldüğünü, sadece yeterli besinin sorunu çözmeye yetmeyeceğini, mutlaka içilebilir su kaynaklarının da yeniden ıslah edilmesi gerektiğini söylüyor.\nBağdat'taki el-Mansur Pediatric hastanesi başhekimi Dr. Mahmud Mehi yetersiz beslenme, su kaynaklarının kirliliği ve gerekli temizlik altyapısının sağlanamaması yüzünden \"üniversite hastanesinde bile bunca çocuğun ölümü söz konusuysa kırsal bölgelerdeki hali siz düşünün\" diyor.\n1999 Mart'ında BM Güvenlik Konseyinde eğitim materyallerinin ambargo kapsamında tutulmasının zalimlik olduğunu dile getiren BM İnsani Yardım Koordinatörü Hans von Sponeck Bağdat Üniversitesi Hukuk Fakültesi Dekanı'nın kendisine şunları söylediğini anlatıyor: \"Yaptırımlar gençlere yönelik entelektüel bir soykırım aynı zamanda. Basra Üniversitesi Pediatri bölümü başkanı bana eline modern tıp alanındaki gelişmeleri içeren çok önemli bir çalışma geçtiğini, öğrencilerinin yararlanması için fotokopi etmeyi düşündüğünü söyledi ve bir müddet sustu, sonra bana baktı ve ekledi \"tabi fotokopi etmek için kağıt bulabilirsem!\"\nIrak'ın izin verilen petrol satışı 5.2 milyar dolar civarında. Buradan elde edilen gelirin %30'u Cenevre'deki savaş tazminatı bürosunca kesiliyor. Yaklaşık %1'i BM Özel Komisyonu'na; % 2.2'si de yaptırımlar programının işletilmesine ayrılıyor. Petrolden başka geliri olmayan Irak'ın elinde kalan miktar 22.5 milyonluk nüfusa bölündüğünde fert başına yıllık olarak 200$'dan daha az bir miktar düşüyor.",
  "crawled_at": "2025-06-02T10:26:33.995943"
}