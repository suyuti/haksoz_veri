{
  "id": "ebb4932e-cfc2-4515-9e1e-228ce44d76f7",
  "title": "Rusya, Esed’li Suriye’den Vazgeçer mi?",
  "author": "Anton Mardasov",
  "year": "2020",
  "issue": "Sayı: 351 - Haziran 2020",
  "url": "https://www.haksozhaber.net/okul/rusya-esedli-suriyeden-vazgecer-mi-8336yy.htm",
  "content": "Rusya Federal Haber Ajansı, Nisan ayında Beşşar Esed ve rejiminin yolsuzluklarını eleştiren makaleler yayımladı. O makalelerden birinde, Suriye’deki Ulusal Değerleri Koruma Vakfının Esed’in 2021’de aday olması durumunda yüzde 32 oranında oy alacağını belirten anketine de yer verildi. Söz konusu medya kuruluşu ve vakıf, Kremlin’e yakınlığıyla bilinen Rus iş adamı Yevgeny Prigozhin’e ait.\nYakın zamanda, Suriye’nin en zengin adamı olan Beşşar Esed’in kuzeni Rami Mahluf, yolsuzlukla mücadele adı altında şirketlerine yapılan müdahalelerle ilgili bir video yayımladı. Mahluf, geçtiğimiz iki hafta boyunca Suriye’deki eski oligark arkadaşlarının kendisine yönelik tehditlerini basına yansıttı.\nBu iki gelişme, Moskova ve Şam arasında küçük bir krize neden oldu. Gözlemcilere göre, Esed rejiminin ekonomiyi kötü yönetmesi nedeniyle sabrı taşan Rusya, rejimin bazı bürokratlarını tasfiye etti. Rusya’nın ayrıca, 3 milyar dolar savaş borcunu ödemeyen rejime baskı yaptığı belirtildi.\nAncak her zaman olduğu gibi gerçeğin bundan daha da karmaşık olduğu söylenebilir. Esed rejimi karşıtı eylemleri artık umursamayan Rus yetkililer, Mahluf aleyhinde başlatılan kampanyayı da desteklemiyor. Rusya’daki bazı medya organları Esed’e yönelik eleştiriler yapsa da Kremlin henüz bunu onaylamadı. Moskova, şimdilik Esed’in alternatifini bulamıyor ve rejimin istikrarsız bir politika yürütmesini istemiyor.\nEsed Değilse Kim?\n2015’te Esed rejimine destek vererek büyük bir risk alan Kremlin, müttefikinin arkasından iş çevireceğine dair emareler gösterdi. Rusya, herhangi bir Şam yönetimi temsilcisi olmadan Suriye’deki muhaliflerle görüştü ve rejimin en önemli destekçisi İran’ın rahatsızlığına rağmen Amman’daki Amerikalı yetkililerle siyasi uzlaşı içinbir araya geldi. Rusya ayrıca Esed’in topraklarında askerî operasyonlar yapan Türkiye ile birçok anlaşmayaptı.\nMoskova-Şam ilişkisi her zaman inişli çıkışlı olsa da Kremlin’in şu anda Esed karşıtı bir çabanın içine girmesi mümkün gözükmüyor. Eğer Rusya Esed ve rejimine yönelik mesaj vermek isteseydi Prigozhin’in karanlık medya kuruluşunu tercih etmezdi. Rus hükümeti, bunu yapmak için devlet televizyonları ve yazılı basın içinde çok daha saygın ve dikkate değer olanları tercih ederdi. Eski Rus diplomat Aleksandr Akseneok gibilerin Esed rejimine yönelik eleştirileri Kremlin’in genel ruh halini yansıtmıyor. Ayrıca, Rus hükümeti sözcüsü Dmitry Peskov, Esed ile sorun olduğu yönündeki iddiaları reddederek bu yönde yapılan haberlerin gerçeği yansıtmadığını söyledi.\nBunun üzerine Rusya Federal Haber Ajansı, yayımladığı makaleleri sildi. Ajans, daha sonra ise Esed rejimi aleyhinde yalan haber yapıldığını ve bunun Türk istihbaratı tarafından tezgahlandığını ileri sürdü. Ayrıca Suriye seçimleriyle ilgili yapılan anket de siteden kaldırıldı.\nBu kısa ömürlü medya fırtınası, Rusya’nın Suriye’deki 2021 seçimlerinde Esed’i desteklemeyeceği yönünde spekülasyonları beraberinde getirdi. Esed’in ortadan kaldırılmasının ardından Batı’nın Suriye’yi yeniden inşa etmesi için Rusya’ya yardım edeceği yönünde iddialar da ortaya atıldı. Ancak şunu söyleyebilirim ki Rus diplomatlar, Batı’nın desteğini istemez. Rusya, Esed’den vazgeçme noktasında net değil. Şimdilik Suriye’nin başında olan Esed ise 2011’den bu yana başkanlığını devam ettiriyor.\nBazı iddialara göre, Rusya, Kaplan Kuvvetlerinin başına getirdiği General Süheyl Hasan’ı Esed’in yerine düşünüyor. Mamafih, Suriye’deki ekonomik faaliyetleri kısıtlanan Süheyl Hasan, aynı zamanda Rusya ile işbirliğinden dolayı ülkedeki Alevilerle arası bozulmuş vaziyette. Rusya’nın rejim tabanını kendi tarafına çekme olasılığı düşük görünüyor.\nSuriye’deki 2021 seçimleri, Moskova politikası için önemli olacak. Esed, 2014’teki seçimler gibi sözde sandıklar kurarak sembolik bir seçim yapmak niyetinde fakat Rusya, farklı bir düzenleme istiyor. Bu durum Esed’in seçim prosedürlerini olabildiğince şeffaf hale getirerek sandıklara gerçek rekabeti yansıtabilir. Bundan dolayı rejim, sözde bazı anayasal reformlar yapabilir. Rusya böylece Esed’den dolayı saldırgan görünen rejime uluslararası alanda yeni bir meşruiyet zemini oluşturabilir.\nO zaman Rusya’daki Esed rejimi karşıtı haberler niye yapıldı? Bunun için birkaç makul açıklama var. Birincisi, Esed’den rahatsız olan bazı Rus politikacıların bu haberleri medyaya servis ettiği yönünde. İkincisi, Rus paralı askerlerin Suriye’deki katliamlarını gündemleştiren muhalif Novaya gazetesinin dikkatini çekmek için yapılmış olabilir. Üçüncüsü, Rus işadamlarının Suriye’de daha fazla kazanç elde etmek için denediği bir yol olabilir.\nTüm bunlar göz önüne alındığında, Rusya hükümetinin Suriye’deki ekonomik meselelerle doğrudan ilgilenmediği söylenebilir. Lakin Kremlin’e yakın bazı oligarklar, Suriye’deki savaş ekonomisinde yeni iş fırsatları elde etmeye çalışıyorlar ve varlıklarını korumak için özel askerî şirketleri görevlendiriyorlar.\n* Askeri ilişkiler uzmanı ve gazeteci AntonMardasov, Suriye, Irak ve aşırılık yanlısı gruplar üzerinde araştırmalar yapıyor.\nAl Jazeera / 19 Mayıs 2020 / Çeviren: Fırat Taşdemir",
  "crawled_at": "2025-06-02T10:26:33.995943"
}