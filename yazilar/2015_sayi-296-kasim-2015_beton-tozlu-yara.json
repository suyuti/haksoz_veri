{
  "id": "0a2efa85-190a-4e32-85f1-db95d575e3c1",
  "title": "Beton Tozlu Yara",
  "author": "Naman Bakaç",
  "year": "2015",
  "issue": "Sayı: 296 - Kasım 2015",
  "url": "https://www.haksozhaber.net/okul/beton-tozlu-yara-7353yy.htm",
  "content": "Suriye’nin emzikli bebeklerine...\nGördüm\nBeton tozlu bebeği\nNasırlı yüreğimize sarkmış emziğini\nKanattı\nKanatlandırdı.\nGördüm\nMolozlar arasındaki oyuncağı\nMahzundu.\nToz-duman yüklü anne sonra düştü avluya…\nEmziriyordu\nVe\nKanı çekilmişti kopan kolunun\nBaktım\nŞeytanların kekremsi suratlarına\n“Elektriksizlik ve susuzluk öldürmez” naralarına\nCeset kokuyorlardı\nBir de Vaad’e çivilendim\nÖldükçe büyüyordu\nSalınan korkuyu\nKarton kılarak\nVedalaştı\nAnladım\nÇağdaş dünyayı!\nMolozlar üzerindeki\nKral çıplak pankartını\nDökülüyorlardı sicim sicim\nTekrar tanıştım\nKanadı kırık cellâdı\nKanatırken\nSonra\nKustukları ölümlere “Perde” denildi\nMeğer aslan(mış) bunu yapan\nÇekemediler ip(sizi)ini\nKaptım\nMütebessim çehreyi\nDirenişi soylu kılan mazlumları\nAçmışlardı mazlumlara avuçlarını\nYalnız değilsiniz gözlerinde\nGöğe doğrultmak için\nAlçalan Ebrehelere karşı\nYükselttikleri direniş namına.\nFark ettim\nGazeteler yabancı kokuyor\nSatırlar mankurt\nSpotların rengi münafık\nKorkaklar yuvalarına dönünce\nGazeteler(imiz)\nJerusalem Post\n’a boyandı\nGördüm\nEvet, kaçırmadım o tüm sahneleri\nÜstelik\nBilyeler gibi dağılanları da\nPeki, o bilyeleri kim dağıttı ey nefsim?\nMolozların arasına\nBağımıza\nSokağımıza\nYoksa unutuldu mu o bilyeler?\nSahi hazan mevsiminin yaprakları hangi okey masalarında?\nÜzerlerinde yaldızlı ölümler mi?\nFight Club filmi de mi sarsmadı?\nPeki ya kelimeler\nCümleler\nAyetler ve de\nBeton tozlu minik bedenlerin titrek sesleri\nTebessümleri\nVaadler devleşti\nÇağdaşlarsa(!) cüce\n“Tek dişli canavar”\nTopu sahasında oyalarken\nBeton tozlu, emzikli bebeklerin, kanı çekilmiş bedenleri\nHalep sokaklarına vurdu\nOysa\nHugo Chavez: Topu taca atmadı\nYa “bizimkiler” hangi mahalle kavgalarında oynaşmakta\nSaçılan fetvalar\nTelevizyonlarda “ekran koruyucu”lar işlevinde\nYemame’deki hafızlarımız\nEmevi Camiindekileri ana rahmine döndüremedi\nHama’daki Ashabul Uhdudlar\nMenkıbeler deryasına fora çekmesin\nNeyse ki inat denilen şey icat oluverdi\nSiz onu müstakar diye okuyuverin\nMüstakar Gogol’un paltosundan değil\nYusuf’un kuyusundan çıktı çıkalı\nVa’adleri geciktirmedi\nIşığı kesmedi\nUmudu üşütmedi\nGidip cümle âleme konuverdi\nDirenişi göğertti\nAlçalmışları ise eksi sıfır derecesine\nBu gelen Bedir’di\nBilmem kaçıncısı sayamadım\nSelam olsun bu gelene\nVe de\n“Bedr’in aslanlarına”.",
  "crawled_at": "2025-06-02T10:26:33.995943"
}