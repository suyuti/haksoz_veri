{
  "id": "c9726e65-27f4-4657-83f1-41fe3a8a680e",
  "title": "Ay Düşmüş Saçlarına Bütün Çocukların",
  "author": "Atavi Osman Erdemir",
  "year": "2004",
  "issue": "Sayı: 163 - Ekim 2004",
  "url": "https://www.haksozhaber.net/okul/ay-dusmus-saclarina-butun-cocuklarin-4155yy.htm",
  "content": "bir sevda masalı anlat bana Etibe\ngelincik çiçeklerinin koynunda saklı\nbir endülüs masalı ki\nelleri yanmış kızların avuçlarında\nşehla bakışlı güller serpiliyor yollara\nrüyalarımdan kan sızıyor\nbu şehir beni öldürüyor Etibe\nuçurumun kenarındayım kuzgundur gece\npeşime düşmüş avcılar\nbüyüyor düşlerimde irem\nateşler şahının dudakları alev alev\nçocuk sesleri yankılanır ötelerden\nkusursuz bir ölüm çağırır gökyüzünün karanlığını\nkurşuni korkulara gebe günlerin arifesindeyim\nzulamda taşıdığım acı hissiyatımı vurur\nzaman mı çaresiz mekan mı bilmiyorum\nsensizliğin çanları çalıyor Etibe\nbir susmaklık düşüyor içimin dehlizlerine\npoyrazında kaldım sabıkalı rüzgarların\nüşüdüm netameli yağmurların sabahında\nıslandı gökyüzü\nıslandı duvaklar gelinlik kızların yüreğinde\nhergele bakışların heyulasında şizofren şiirler yazılır\ndüşartıkları çarpar hayatın sırsızan aynalarına\nrodrigo susar deriga bestelenir ve\nnazımsanmış beyitlerin yükleminde tertemiz aşklar\nmiraca yürür\ntoprağın damarı çatladı Etibe\nyusuf bir kez daha yüreğinden vuruldu\nbir kez daha aşkın peçesi yırtıldı\nbir kez daha kuyu zindana zindan saraya döndü\nuykulara saplanmış sabırlar bırakıyorum geceye\nendülüste gözyaşı filistinde taş oluyorum\nhangi zamanların kutsallarını çağırmalıyım sevaplarıma\nmelekler hangi duaları almalı avuçlarına\nsenin için biriktirdiğim ekşime katık sen gibi mi\nölmeliyim Etibe\nşiirler kanatıyor parmaklarımı\nbulutların senleşen resimlerini çiziyorum gökyüzüne\nfellucenin çamur kokan çocuklarını uçurtma yapıyorum\nboğazıma düğümleniyor hıçkırığım\nen kalaba duyguların mahşerindeyim Etibe\nbir ay tutulmasının kehanetinde dişlerimi kanatıyorum\nüryan bir öfke yansıyor efsunlu gecelerime\necinni bakışların nazarında sırlı aynalar çatlıyor\nsığınıyorum felakın Rabbine\ndüşüyor seccademe yıkık mescidler\nsen kokan çocuk tenleri\nküçük bir kız büyüyor düşlerimde 'duvak tadında\nkınalı elleri'\nduydunuz mu kurtubayı, filistini, çeçenyayı…\nşimdi… \"ay düşüyor saçlarına bütün çocukların\nölüm en koyusunda saklambaç oynuyor\"",
  "crawled_at": "2025-06-02T10:26:33.995943"
}