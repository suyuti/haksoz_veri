{
  "id": "1749309b-12ae-43fb-9855-75736aaf7cbd",
  "title": "İşgal Altında Kurban Bayramı",
  "author": "Haksöz",
  "year": "1996",
  "issue": "Sayı: 62 - Mayıs 1996",
  "url": "https://www.haksozhaber.net/okul/isgal-altinda-kurban-bayrami-1290yy.htm",
  "content": "Ülkemiz kan ağlıyor. Ülkemiz karalara bürünmüş. 'Ülkemizin semaları İsrail uçaklarınca karartılıyor. Siyonist uçaklar kalbimizi bombalıyor. Evimizi, barkımızı, anamızı, çocuklarımızı ve geleceğimizi imha etmeye çalışan siyonist saldırı, işbirlikçi iktidarlarca destek görüyor. Ve Türkiye'de konuşlandırılan siyonist uçaklar, işbirlikçilerin maskelerini bir kez daha kaydırarak ülkemize kimlerin hakim olduğunu bir kez daha gösteriyor! Bizim insanımız, bizim şehirlerimizin semalarında ikmal sağlayan siyonist uçaklarca katlediliyor. İslami uyanışın amansız düşmanı ve emperyalizmin Ortadoğu'daki vurucu timi terörist İsrail, bizim kardeşlerimizi katlederken, en büyük desteği işbirlikçi TC yönetiminden alıyor.\nÜlkemiz bizim insanımızın yaşadığı coğrafyadır. Yitirdiği tevhidi bilinci yeniden elde etme çabaları engellenen, doğduğu ve yaşadığı toprakların zenginlikleri kendine bırakılmayan, tevhid ve adalet özlemleri sindirilmeye çalışılan insanlar bizim insanlarımız; yaşadıkları coğrafya bizim ülkemizdir.\nBize atılan her bomba, bize sıkılan her kurşun, bize yapılan her türlü baskı ve işkence insani değerlerimizi yükseltmeye, İslami kimliğimizi kazanmaya yol açacaktır. İslami direnişimiz yükseldikçe İslami kimliğimiz netleşecektir. İşgalcileri ve yerli işbirlikçilerini korkutan da budur.\nRabbimiz Allah'tır deyip vahye yönelen bir nesille yükselmekte olan İslami uyanışı durdurmanın yolu yoktur. Bilinç ve iman hapsedilemez, öldürülemez. İşgalcilerin tankları, uçakları, elektronik savaş aygıtları var; bizlerin ise bombalandıkça çoğalan, vuruldukça eksilmeyen değerlerimiz var. İstikbarın gücü sermaye ve sömürüdür. Bizim gücümüz ise bilinç ve imanımızı yücelten Kitap'ımızdır. Sermaye ve sömürü bir gün tükenir. Ama Rabbimizin kelimeleri tükenmeyecektir.\nRabbimizin kelimelerine daha çok sahip çıkalım, kimliğimizi kazanalım ve İslami direnişi yükseltelim!\nKurban Bayram'ına kurbanlar vererek giriyoruz. Müslüman olmanın onurunu yükseltecek yakınlıklara vesile olması dileğiyle Kurban Bayramınızı kutlar Rabbimizden bilincimizi, basiretimizi ve mücadele azmimizi güçlendirmesini niyaz ederiz.",
  "crawled_at": "2025-06-02T10:26:33.995943"
}