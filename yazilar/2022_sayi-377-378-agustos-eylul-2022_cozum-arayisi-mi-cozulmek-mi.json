{
  "id": "1330a339-7d6c-4a9c-83a3-420b5e5dc345",
  "title": "​​​​​​​Çözüm Arayışı mı Çözülmek mi?",
  "author": "Haksöz",
  "year": "2022",
  "issue": "Sayı: 377/378 - Ağustos/Eylül 2022",
  "url": "https://www.haksozhaber.net/okul/cozum-arayisi-mi-cozulmek-mi-8718yy.htm",
  "content": "İnsanı insan yapan, varlığını anlamlı ve şerefli kılan şey imanıyla, akidesiyle, değerleriyle uyumlu bir hayat yaşayıp yaşamadığı sorusuna olumlu cevap verebilmesinden geçer. Şartlar, imkânlar, ortamlar değişir; bazen fırsatlar çoğalır, bazen engeller yığılır. Kimi zaman hayat imtihanı alabildiğine zorlaşır ve sarsar, sendeletir. Mümine yakışan her durumda hamd etmek, sabretmek ve emrolunduğu gibi dosdoğru olmaktır.\nSorunlarımız var elbette. Büyüyen, derinleşen, adeta bir girdap gibi bizleri de içine çekip yutmaya aday sorunlarla yüz yüzeyiz. Sorunlar çözüm bekliyor. Peki, çözümü nerede arıyoruz? İnancımız bize her konuda çözümün ancak Rabbimizi razı edecek arayışlar ve adımlarla mümkün olduğunu bildiriyor. Hududullahı gözetmeyen bir yaklaşımın çözüm değil, ancak zulüm üreteceğini beyan ediyor. Ama buna rağmen hak ve adalet temelinde değil, heva bazlı arayışlarla zihinlerin yoğrulduğunu görüyoruz. Konjonktür, reel politik, ülke menfaatleri vs. bir dizi gerekçe, mazeret ileri sürülerek her türlü haksızlık, sapkınlık meşrulaştırılmaya çalışılıyor.\n2011’de Suriye’de başlayan halk ayaklanması karşısında Türkiye belki de tarihinin en olumlu, en insani, en saygıdeğer tutumunu sergiledi ve bedel ödeme pahasına Müslüman ve mazlum halkın yanında yer aldı. Zor, karmaşık ve ağır bir süreç yaşandı. İnanılmaz bedeller ödeyen Suriye halkı ile beraber Türkiye de zorlandı, hırpalandı. Ama zulmün karşısında, mazlumun yanında belirlediği tavrını korudu. Ve bu yüzdendir ki bugüne kadar hem içeride hem dışarıda zalimin sözcüleri, hamileri, suç ortaklarınca suçlandı, mahkûm edildi ve sürekli çelmelenmeye çalışıldı.\nİçerdiği bütün zorluklara, sıkıntılara, zaman zaman boğucu bir kuşatmaya dönüşmesine karşın tüm bu süreç gayet normaldi. Zulmün sahiplerinin ve suç ortaklığına soyunanların inanılmaz çirkinlikleri, vahşilikleri, insanlık adına utandıran tavırları da beklenmedik değildi. Bu yüzden şimdilerde iktidar katında da bir biçimde gündemleşen “\nEsed rejimi ile uzlaşma\n” söylemlerinin bu zulüm şebekesi tarafından sevinçle karşılanması, haklı çıktıklarının ispatı olarak sunulması ve daha ileri zulüm adımlarının başlangıcı olarak hararetle sahiplenilmesi hiç sürpriz olmamıştır.\nŞüphesiz onlar kendilerine yakışanı yapıyorlar. Zaten şeytana ve dostlarına da ancak zalimlik yakışır! Peki, iman iddiasında olmalarına rağmen hakkı, hukuku, adaleti, kardeşliği yele verenlere ne demeli? Kim bilir iktidarın belki politik bir manevra olarak rol icabı, belki de yenilgiyi kabul etmek suretiyle içtenlikle politika değişikliği sinyali vermesi karşısında konjonktüre boyun eğenlere, ‘\nSuriye’de çözüm\n’ adı altında ‘\nzalimle uyum\n’ arayışını zihinlerinde içselleştirenlere ne demeli? Şu veya bu gerekçeyle, mazeretle zalimle el sıkışmayı mazur ve de gerekli addedenlerin halleri iç acıtıcı değil mi?\nBir kere daha hayatın imtihan ve aslolanın bir şekilde yaşamak değil, muttaki bir hayat sürmek olduğunu hatırlatıyoruz. Her ne gerekçeyle olursa olsun hak ve adalet ölçüleriyle çelişen hiçbir söylemin, eylemin müminlerce benimsenmesinin söz konusu olamayacağının altını çiziyor, zulme ve zillete boyun eğenlere yazıklar olsun diyoruz!\nBu Sayıda Yer Alanlar:\nEsed Rejimi Çözümün Adresi Değil, Zulmün Kaynağıdır!\nMülteciler Yük Değil, Rahmet ve Berekettir\nSuriye’de Çözümün Yolu Esed Rejimiyle Yakınlaşma Değildir\nNormalleşme Söylemleri Irkçı Dalgayı Dizginler mi?\nEsed’le Uzlaşıp Suriye Halkına Dost Olmazsınız\nPutin Adım Adım Esed’e Götürüyor\nSuriyeli Sığınmacılar Tedirgin\nNormalleşmeye Dair Birkaç Anekdot\nSuriyeli Mülteciler Meselesinde Nereden Nereye?\nMültecilere Karşı Durmayan Hayâsızca Akın\nBirkaç Güzel Gün\nOrtak Diktatörlük Payları Said ve Esed’i Yakınlaştırıyor\nIrkçılık: Pislik Böceği ve Cehennemin Kömürü\nBosna Kritik Seçimin Eşiğinde\nMısırlılar Dokuz Yıldır Rabia Katliamının Gölgesinde Yaşıyor\nSisi Rejimi Mısır’ı Çöküşe Sürüklüyor\nAmerikan Demokrasisi Bir İllüzyona Dönüştü\nMütevazı ve Mübarek Bir Çınarın Ardından\nVesayet Sistemlerinde Kimliksel ve Siyasi Özgünlük Meselesi\nAşırılıktan Kaçınmak ve Mutedil Olmak\nEn Büyük Engelimiz Tembelliğimizdir\nDerinleşen Ekonomik Sorunlar, Dayatılan Finansal Teoriler ve Batılı Refah Yanılgısı\nKur'an’da İtaat Kategorileri: Tematik Bir Analiz\nBu Kokuşmuş Çağda\nTesbihat",
  "crawled_at": "2025-06-02T10:26:33.995943"
}