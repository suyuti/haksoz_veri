{
  "id": "3354d30a-1d62-4884-8d09-d429ef0a1b86",
  "title": "Küfürbaz Medya Hesap Verecek",
  "author": "Özgür-Der",
  "year": "1999",
  "issue": "Sayı: 103/104 - Ekim/Kasım 1999",
  "url": "https://www.haksozhaber.net/okul/kufurbaz-medya-hesap-verecek-2549yy.htm",
  "content": "İslami kimliklerini, özgürlüklerini koruyarak okumak isteyen ve kazanılmış haklarını alınmadıkları üniversite kapılarının önünde direnerek geri almaya çalışan başörtülü öğrencilere dayatılan MGK ve YÖK kararlarından sonra; tekelci ve ahlaksız medya iğrenç bir savaş açmış durumdadır.\n4 Ekim 1999 Pazartesi günü Marmara Üniversitesi Göztepe Kampusu önünde başlatılan başörtüsü yasağına karşı oturma eyleminde, başörtülü öğrenciler sürekli olarak polis tarafından psikolojik yıldırma ve korkutmaya maruz bırakılmıştır. Öğrenciler tek tek işaret edilerek \"siz müslüman değilsiniz, siz teröristsiniz\", \"siz müslüman olamazsınız, siz bölücüsünüz, örgütsünüz\" gibi sözlerle itham edilmeye çalışılmış, eyleme destek veren avukatlar tartaklanmış ve dövülmüş, bazı öğrenciler keyfi olarak gözaltına alınarak ağır hakaret ve tehditlere maruz bırakılmıştır.\nTehditler karşısında yılmayan öğrenciler 7 Ekim Perşembe günü kararlılık ve taleplerini dövizlere dökmüşlerdir. Kendilerine karşı yapılan psikolojik baskılara karşı yükselttikleri dövizlerden birisi de \"7.4 Yetmedi mi!\" yazısıydı. Bu döviz deprem bölgelerinde halkla bütünleşen ve cansiperane çalışan başörtülü öğrencileri üniversitelerde yok sayarak ısrarlı bir bölücülük tavrı sergileyen yöneticilere bir uyarıdır. Bu dövizi bahane eden İslam ve halk düşmanı medya ve fosilleşmiş yazarları, iğrenç bir saldırı başlatmışlardır. Saptırılmış bir şekilde bu dövizi ön plana çıkartan malum medya, \"Öğrenim Hakkımız Engelleniyor\", \"Bu Okulda Zulüm Var\", \"Direniş, Adalet, Özgürlük\", \"Başörtüsü Onurumuz Koruyacağız\" ve benzeri dövizleri ise hiç gündeme getirmemiştir.\nFransız işgal kuvvetlerinin ahlak ve insanlık dışı tavırlarını bile geride bırakan bu kişiliksiz ve küfürbaz medya ve mensupları, müslümanların gururu, şerefi ve iffetini temsil eden başörtüsü direnişçisi kardeşlerimize çok ağır hakaret ve sövgülerle saldırmaya başlamışlardır. Bu onursuz ve müfteri tipler \"müslüman mahallesinde salyangoz satılmaz\" ifadesinin ne anlama geldiğini çok yakında bileceklerdir.\nÖZGÜR-DER olarak \"7.4 Yetmedi mi!\" dövizini takdirle karşılıyor, bu dövizi bahane ederek iffetli kızlarımıza ve İslami değerlere saldıran ahlak yoksunu medyayı ve onursuz kalemlerini şiddetle kınıyoruz. Bu ahlaksızlar hakkında, her onurlu ve iffetli kişiyi suç duyurusunda bulunmaya ve meşru talepleriyle protestolarını şekillendirip yükseltmeye davet ediyoruz.",
  "crawled_at": "2025-06-02T10:26:33.995943"
}