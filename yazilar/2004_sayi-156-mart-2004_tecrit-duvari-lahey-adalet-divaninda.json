{
  "id": "7b463420-6b98-4103-83b4-85ca422d42f5",
  "title": "Tecrit Duvarı Lahey Adalet Divanı’nda",
  "author": "Mustafa Eğilli",
  "year": "2004",
  "issue": "Sayı: 156 - Mart 2004",
  "url": "https://www.haksozhaber.net/okul/tecrit-duvari-lahey-adalet-divaninda-3926yy.htm",
  "content": "Siyonist İsrail Hükümeti'nin 16 Haziran 2002 tarihinde Batı Şeria'da inşasına başladığı ve Filistinlilerin 'kafes' olarak tanımladığı duvar, 23 Şubat 2004 tarihinde Hollanda'nın Lahey kentindeki Uluslararası Adalet Divanı'nda görüşülmeye başlandı.\nBirleşmiş Milletler üyesi 13 ülkenin yanı sıra Filistin Yönetimi, Arap Birliği ve İslam Konferansı Örgütü'nden (İKO) temsilciler, 3 gün boyunca mahkemeye sözlü-yazılı savunmalarını sundu. Yazılı savunmasını mahkemeye gönderen İsrail ise sözlü savunma yapmadı. Mahkemede sözlü açıklama yapacağını açıklayan Türkiye, İsrail ve ABD'den gelen baskılar üzerine sözlü açıklama yapmaktan son anda vazgeçtiğini açıkladı.\nArap Birliği Genel Sekreteri Amr Musa, düzenlediği basın toplantısında, duvar konusunun gelecekte yerleşimi ciddi bir şekilde etkileyeceğine dikkati çekerek, ''İşgalci gücün davranışı, bu toprakları bölmek, ayırmak ve müsadere etmek istediğini doğruluyor'' dedi.\nİsrail yönetimi, savunmasıyla birlikte feda eyleminin yapıldığı bir otobüsün parçalarını delil olarak Lahey'e göndermişti. Mahkemeye katılmama kararı alan ABD ve AB'de sorunun, Ortadoğu barışını öngören \"yol haritası\" çerçevesinde çözülmesini istiyor. ABD'nin Lahey üzerinde açıktan baskı uygulamasının yanı sıra AB'nin çekimser tavrı dikkat çekiciydi. ABD Dışişleri Bakanlığı hukuk danışmanı William Taft imzasıyla mahkemeye gönderilen uyarıda, duvarın meşruiyeti konusunda görüş beyan etmenin Ortadoğu barış sürecini baltalayacağı savunuldu.\n15 yargıçtan oluşan Uluslararası Adalet Divanı'nın kararları tavsiye niteliği taşıyor. Mahkemenin davayı karara bağlamasının bir yılı bulabileceği belirtiliyor.\nBu arada ayrım duvarına karşı çıkan çok sayıda Filistinli ve feda eylemlerinde ölen İsraillilerin yakınları Lahey'e akın etti. Hollanda polisi, duruşmalar sırasında gösteriler düzenleyecek tarafların karşı karşıya gelmelerini önlemek için güvenlik önlemlerini artırıyor.\nFilistinlilerin 'en-Nakba saniye' (İsrail işgal devletinin kurulmasından sonraki ikinci büyük felaket) olarak nitelendirdiği tecrit duvarı 720 km uzunluğunda ve ortalama 8 metre yüksekliğinde. Elektronik donanım ile destekli tel örgüler, 4 m genişliğindeki hendekler ve devriyelerin sürekli gezdiği yollardan oluşan komplike bir sistem.",
  "crawled_at": "2025-06-02T10:26:33.995943"
}