{
  "id": "85e7cc50-692d-45c6-b80e-14eb944cf038",
  "title": "Yaşasın Küresel İntifada",
  "author": "Haksöz",
  "year": "2003",
  "issue": "Sayı: 150/151 - Eylül/Ekim 2003",
  "url": "https://www.haksozhaber.net/okul/yasasin-kuresel-intifada-3783yy.htm",
  "content": "Dergimiz matbaaya verildiği gün Savaşa ve İşgale Hayır Platformu, Müslüman yazarlar ve STK temsilcileri ile Fatih Reşadiye Oteli'nde Irak'a asker gönderme ve Filistin'deki Siyonist saldırganlık hakkında bir basın toplantısı yapacak. Gecikmiş de olsa Müslüman kamuoyunun temsil gücüne sahip önde gelenlerimizin yapacağı bu basın toplantısı, İslami söylemin özgünlüğü ve Müslümanların iradesinin reel politika veya pragmatik hesaplar uğruna vesayet altına alınamayacağının bir ifadesi olması açısından dikkat çekici bir öneme haizdir, öğrendiğimize göre bu basın toplantısında, 27 Eylül'ü karşılamak amacıyla, Filistin özgürlük şehitleri ve Iraklı şehid direnişçiler için 26 Eylül Cuma günü İstanbul Beyazıt Camii'nde bir gıyabi cenaze namazı kılınacağı açıklanacak. Ayrıca diğer bazı şehirlerde de 27 Eylül için Müslümanlar, diğer muhalif kesimler gibi değişik etkinliklere hazırlanıyor.\n27 Eylül emperyalizme, ABD ve İsrail yayılmacılığına karşı küresel eylem günü. 15 Şubat'ta ABD saldırganlığına karşı dünya meydanlarını sarsan milyonlar, şimdi 27 Eylûl'e hazırlanıyor. Ortadoğu'da, Amerika'da, Avrupa'da, Asya'da, Afrika'da birçok ülkede milyonlarca savaş karşıtı, sokaklara çıkacak. Irak halkının yanında olduğunu haykıracak. Özgürlük için küçücük bedenlerini ortaya koyan, tükenmek bilmez Filistinli çocuklarla dayanışacak. 27 Eylül Irak halkına ve Filistin direnişine moral ve direnme gücü verecek. Küresel kapitalizmin büyülü tekerine çomak sokacak.\n12 Eylüllerle 28 Şubatlarla susturulan Türkiye kamuoyunda 27 Eylül'e nasıl destek verileceği tabii ki önemli. Tank ve panzer tehditleriyle susturulan kamuoyunda savaş tezkeresinin TBMM'den geçmesini engellemek amacıyla ortaya konan ufak ama anlamlı ve diri tepkiler sonucunda elde edilen kazanımlar; şu anki süreçte halka, tarihe ve Müslüman halkların kardeşlik hukukuna rağmen başta Genel Kurmay ve dış politika bürokrasisinin iteklemesi ve ABD'nin talepleri doğrultusunda heder edilmek istenmektedir. Türkiye askeri, Ortadoğu'da emperyalist güç bloğunun emrinde azap askeri kılınmaya çalışılmaktadır.\nKitlesel tepkiler, kitleleri harekete geçirebilecek öncülerin aktivitesine bağlıdır. Uzun zamandan beri Türkiye muhalif kesiminin ve Müslümanların önde gelenleri baskı ve takip psikolojisini yeteri kadar aşamadıkları için, kitleleri hareketlendirecek örneklikleri de zayıf kalmaktadır. Sosyalist sol kesim yöntem tartışması içinde gücünü dağıtırken, Müslümanlar ise anın ve çağın gerekliliklerine göre kendilerini yenileyerek niteliklerini yenileyebilecek ve potansiyellerini harekete geçirebilecek yeterli bir yoğunlaşmayı henüz gösterebilmiş değillerdir. Ama bütün bunlara rağmen sahih istikametlerinde sebat eden ve kendini değişen şartlara göre nass temelli yenileyebilen öncülerin ve fedakar kitlelerin sınırlı sayıdaki tanıklığı da geleceğimizin ümit kaynağını oluşturmaktadır.\n27 Eylül'de başta Özgür-Der olmak üzere Müslümanlar İstanbul Çağlayan'da ve ayrıca Ankara Sıhhiye Meydanı'nda diğer muhalif kesimlerle birlikte yapılacak \"Irak'ta İşgale Son ve Filistin'e özgürlük\" mitinglerine katılacaklardır. Müslümanların diğer şehirlerde de değişik etkinlikleri söz konusu olacaktır.\nGeçen sayımızı ağırlıklı olarak bir trafik kazasında yitirdiğimiz kardeşlerimiz M. Göç ve Ö. Özyurt için ayırmıştık. Oldukça olumlu tepkiler aldık. Bu arada vefat eden kardeşlerimiz için başsağlığı dileklerinde bulunan Kudüs, Dünya Bülteni, İktibas, Genç Birikim, Tezkire, Kültür Sanat Yaşamında Tavır, Misak, Ay Vakti, Mektup, Nida, Vuslat, Ümran, Gerçek Hayat dergilerine teşekkür ederiz.\nBaşörtüsü yasağı ile ilgili \"Teslimiyeti Değil Alternatifi Tartışmalıyız\" başlıklı yazısı nedeniyle 14 Ekim 2003 tarihinde saat 09:30'da İstanbul 2 no'lu DGM'de TCK 312. maddeden yargılanacak olan E. Çifçi'nin davası da takip edeceğimiz gündemlerimizden birisi. Selam ve başarı dileklerimizle...",
  "crawled_at": "2025-06-02T10:26:33.995943"
}