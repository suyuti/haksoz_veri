{
  "id": "543cbd9a-25a5-4a15-bbca-4cbbb717cc47",
  "title": "Meydanlar Tek Yürek: “Hepimiz Ahmed Yasin’iz!”",
  "author": "Mehmet Ali Aslan",
  "year": "2004",
  "issue": "Sayı: 157 - Nisan 2004",
  "url": "https://www.haksozhaber.net/okul/meydanlar-tek-yurek-hepimiz-ahmed-yasiniz-3947yy.htm",
  "content": "Filistin İslami Direniş Hareketi HAMAS'ın kurucu önderlerinden Şeyh Ahmed Yasin'in 22 Mart'ta Siyonistlerce şehit edilmesinin ardından bütün ülke ve dünyada meydanlar ümmet dayanışmasını tarihe kaydediyordu. Sıkılı yumruklarımız ve öfkeli yüreklerimizle ümmetin yiğit evladını uğurlarken hudutların ötesine uzanan sevdamız,\nkavgamıza soluk veriyordu. Çocuklar, kadınlar, gençler, yaşlılar saf saf kenetlenerek büyüttük umudumuzu, direnç koyduk inancımıza. Kırıp kilitlerini öfkelerimizin hep birden haykırdık, haykıracağız: Hepimiz Ahmed Yasin'iz…\nSiyonist Katillerin İstanbul'daki Konsolosluğu'nun Önündeyiz\nAcı haberi duyar duymaz Özgür-Der'in çağrısıyla soluğu İstanbul Levent'teki İsrail Konsolosluğu'nun önünde alıyoruz. Sabahın erken saatlerinde gözyaşları içinde hazırladığımız pankart, döviz ve flamaları alarak yürüyoruz konsolosluğa doğru. 22 Mart öğle vakti yüzlerce kişi Siyonist katilleri protesto ediyor, Ahmed Yasin'in şahadetini kutluyoruz.\nSloganlarımız ve pankartlarımız İslami direnişe bağlılığımızın ifadesi oluyor. Özgür-Der Genel Başkanı Hülya Şekerci, Vakit Gazetesi yazarlarından Ahmet Varol, Mazlum-Der'den Demet Tezcan ve dergimiz editörü Rıdvan Kaya'nın, Ahmed Yasin'in şahadetinin anlamı üzerine yaptıkları konuşmaları dinliyoruz. Hepsi de tebrik ediyor Ahmed Yasin'i. ABD ve İsrail bayraklarını ateşe veriyor; İsrail'in döktüğü kanda boğulacağı ve Filistin direnişinin engellenemeyeceği inancını dualarımıza taşıyoruz. Hep birlikte söylüyoruz Direniş Marşı'nı…\nAnkara'da İsrail Büyükelçiliği Önündeyiz\nİstanbul'daki eylemle aynı saatlerde Özgür-Der, İLKAV ve Genç Birikim Dergisi'nin organize ettiği İsrail Büyükelçiliği önündeki protestoya katılıyoruz. Mehmet Pamak ağabeyimizin: \"Filistin direnişi adanmışlık bilinciyle, şahadetle anlamlı ve değerli kılınmaktadır. En değerli varlığı olan canını bile hiç çekinmeden vermeye hazır olanların mutlak anlamda yenilgisi kuşkusuz söz konusu olamaz. Filistin direnişi işte bu yönüyle imanın, terin, gözyaşının ve kanın bereketlendirdiği ölümsüz bir pınar olma özelliğini sürdürmektedir. Şeyh Ahmed Yasin de bu onurlu evin şahadet bilincini kuşanmış sakinlerindendi…\" diye devam eden konuşması sloganlarımızda cevap buluyor: \"Katil İsrail, Katil ABD!\", \"Ahmed Yasin'in Yolunu Sürdüreceğiz!\"\nŞahadetin Mübarek Olsun Ey Şehit!\nYine İstanbul'dayız. Konsolosluk dönüşünden sonra aynı gün ikindi namazını müteakiben Filistin Dostları Girişimi (FDG)'nin çağrısıyla İstanbul Fatih Camii'nde toplanıyoruz. Binlerce kişi birlikte kıldığımız gıyabi cenaze namazının ardından İsrail ve ABD karşıtı sloganlarımızın yanı sıra Türkiye'nin işbirlikçi tutumunu kınıyoruz. Abdullah Yıldız, Rıdvan Kaya ve Bülent Yıldırım'ın konuşmalarının ardından, topluca Rabbimize yakarıyoruz: Allah'ım, Ahmed Yasin'in mücadelesini omuzlarımızda taşıyabilme gücü ver bize! Ya Kahhar! Zalimleri ve katilleri rezil et!\nDiyarbakır'dayız\nAhmed Yasin'in şahadetinin bir gün sonrası 23 Mart'ta Diyarbakır Ulu Camii'nde gıyabi cenaze namazı kıldık. 1500 kişiyle cami meydanını doldurduğumuz eylemde Özgür-Der Diyarbakır Şubesi, Toplum-Der, Anadolu Gençlik Dergisi, TEK-DER ve BEKYAD'ın hazırladığı ortak basın açıklaması okundu. Diyarbakır'daki bir çok sivil toplum örgütünün destek vermesi duygulandırdı bizi. Açıklamamızı cami dışına taşarak yapıyoruz: \"Siyonist İsrail'in Ahmed Yasin'e yaptığı saldırı, yalnız Ahmed Yasin'e değil, hem mazlum Filistin halkına hem de dünyanın bütün mazlum halklarına yapılmıştır. Filistin intifadası, küresel zorbalığa karşı küresel başkaldırı örneği olduğu gibi; Ahmed Yasin de dünyanın mazlum halklarının onurlu direnişinin sembol ismidir.\" Sık sık tekbirler getiriyoruz. Dillerimizin farklılığı, kavgamızın evrenselliği: \"Ji bo Zalıman Bıji Cehennem!\", \"Bıji Bırati Bımre Koleti!\"\nYine Ankara'ya Dönüyoruz\nÖzgür-Der, İLKAV ve Genç Birikim Dergisi 23 Mart'ta da protestolarını sürdürüyorlar. Bu kez Ankara'da Hacı Bayram Camii'nde gıyabi cenaze namazı kılıyoruz. Önce Abdi İpekçi Parkı'nda buluşuyoruz. Polis ve Ankara Valiliği, Abdi İpekçi Parkı'ndaki bu etkinliğe izin vermiyor. Ancak biz Hacı Bayram Camii'ne kadar sloganlarla ve pankartlarımızı açarak kortej halinde yürüyoruz. \"İslami Direniş Engellenemez!\", \"Kahrolsun Küresel Emperyalizm!\", \"Yaşasın Küresel İntifada!\" Sesimizi duyan çevredeki insanlar büyütüyorlar kortejimizi ve binler olup akıyoruz Hacı Bayram Camii'ne. Burada bir basın açıklaması yapan Mehmet Pamak; polisin ve valiliğin bu tutumunun haksız ve kasti olduğunu, Şeyh Ahmed Yasin'in isminin şehit edildikten sonra dahi birilerini rahatsız ettiğini belirtiyor. Pamak, Ahmed Yasin'e atfedilen \"Ümmete Sesleniş\" yazısını okurken gözyaşlarını tutamıyor, biz de tutamıyoruz. Bizlere gıyabi cenaze namazı kıldıran Şeyho Duman, Ahmed Yasin'in \"Ümmete Seslenişi\"ni Nuh (as)'ın Rabbine yalvarışına benzetiyor. Şeyh Ahmed Yasin'in büyük posterinin açılmaması konusunda polisin gösterdiği aşırı tepkinin MGK'nın baskısından kaynaklandığını belirten kolluk kuvvetleri, bu posteri elimizden almaya çalışıyor, direniyoruz ve posterimizi vermiyoruz. İstanbul'dan Rıdvan Kaya, Hamza Türkmen ve Burhan Kavuncu'nun da katıldığı bu etkinliğimizi duayla bitiriyoruz:\n\"\nEy Şeyh Ahmed Yasin! Ey Filistinli çocuk! Ey Zeynep gibi haykıran Filistinli kadın! Ey hıçkırıklara boğulmuş genç kız! Ey onuru kuşanmış ve teslimiyeti reddetmiş Filistinli yiğit! Senin için, sizin için çarpmayan kalplere yazıklar olsun!\"\nSakarya'da İsrail'e Lanet Yağdırıyoruz\nSakarya Orhan Camii'nde öğle namazını müteakip kılınan gıyabi cenaze namazına 500 kişi katılıyoruz. Kadınların da katıldığı eylemde tekbirler ve sloganlarla camiden çıkıyoruz. Sakarya-Filistin Dayanışma İnisiyatifi adına Kadrican Mendi bir basın bildirisi okudu. Bu arada camiye Şehit Ahmed Yasin'in resimleriyle gelen 3 arkadaşımız gözaltına alındı, daha sonra serbest bırakıldılar.\nKayseri ve Konya'dan Direnişe Selam\n23 Mart'ta önce Kayseri'de, sonra da Konya'dayız. Kayseri Hunat Camii'nde öğle namazını müteakip yaklaşık bin kişi gıyabi cenaze namazı kılarak, Siyonist saldırganlığı lanetledik. Konya Şerafettin Camii'nde de gıyabi cenaze namazının ardından Ahmed Yasin'in şahadetini sloganlarla kutladık. Trabzon'dan da kardeşlerimizin gerçekleştirdiği eylem haberini alıyoruz.\nAynı gün Anadolu Gençlik'in çağrısıyla İstanbul Fatih Camii avlusunda bir gıyabi cenaze namazı daha kılıyor ve dua ediyoruz. Ayrıca Alperen Gençlik'in aynı saatlerde İstanbul'daki İsrail Konsolosluğu'na siyah çelenk bırakma eylemi tepkilerin çeşitliliğine güzel bir örnek oluşturuyor.\n\"Filistin Şehitleri Ölümsüzdür\"\nŞeyh Ahmed Yasin'in şehit edilmesini Ezilenlerin Sosyalist Platformu (ESP) da protesto etti. Farklı ideolojik kulvarda yer almalarına rağmen 24 Mart'ta Filistin bayrakları ve poşularla İstanbul'daki İsrail Konsolosluğu önünde protesto eylemi gerçekleştiren ESP'liler, Filistin halkının yanında yer aldılar.\nTatvan'da Bildiri Dağıtıyoruz\nÖzgür-Der Tatvan Şubesi öncülüğünde Ahmed Yasin'e ithafen yazılan \"Allah'ım, Ümmetin Suskunluğunu Sana Şikayet Ediyorum!\" başlıklı (dergimizin 150-151. sayısında yayınlanan) tarihi mesajı içeren bildiriyi tüm ilçeye dağıtıyoruz. Halkın ilgisi bizi sevindiriyor. Daha sonra dernek üyeleriyle birlikte dernek bürosunun dış yüzüne, \"ABD beslemesi Siyonist terörist İsrail'in, Şeyh Ahmed Yasin'e yaptığı kalleşçe saldırıyı lanetliyoruz!\" yazılı bir afişleme yapıyoruz.\nFDG Toplandı:\nCuma Günü Meydanlardayız\n25 Mart 2004 günü FDG öncülüğünde Mazlumder, Özgür-Der, İHH, Haksöz Dergisi, AKV, İnsan Vakfı, Akabe Vakfı, Kudüs Dergisi, Buruc Yayınları, Müstakil Tüketiciler Derneği, Hukukçular Derneği ve Anadolu Gençlik Dergisi'nin temsilcilerinin katıldığı bir basın toplantısına iştirak ettik. Basın toplantısında Şeyh Ahmed Yasin'in şahadetinin Siyonist İsrail'in çaresizliğini gösterdiği ve bu cinayetin Filistin intifadasını küresel bir intifadaya dönüştürmeye bir adım daha yaklaştırdığı vurgulandı. Ayrıca, dünyadaki ve Türkiye'deki Müslümanların Cuma günü, Cuma namazı sonrasında gıyabi cenaze namazı kılacakları ve İslami direniş şehitleri için duaların edileceği duyuruldu.\n26 Mart Cuma Eylemleri: Camilerden Taşan Küresel Direniş\nFilistin Dostları Girişimi (FDG)'nin çağrısına Türkiye'nin dört bir yanından cevap veriyoruz. Türkiye'nin bir çok şehrinde Cuma namazını müteakiben Şeyh Ahmed Yasin için gıyabi cenaze namazı kılıp, topluca dualar ettik.\nİstanbul Beyazıt Camii\nİstanbul'da Beyazıt Camii'nde meydana sığmıyoruz. Meydanda kadın erkek on bin kişi saf tutarak Ahmet Ağırakça'nın imamlığında gıyabi cenaze namazını eda ediyoruz. Ardından Fuat Günday'ın okuduğu, FDG adına hazırlanan basın bildirisini dinliyoruz. Bildiri okunurken sık sık tekbirler getiriyoruz. Ahmed Yasin'e, İslami Direniş Hareketi'ne, Mescid-i Aksa'ya, Kudüs'e, Filistin'e sahip çıkan sloganların çeşitliliği kadar, meydandaki flama ve afişlerin çokluğu da renklendiriyor eylemimizi. Bildirinin ardından Abdullah Yıldız'ın okuduğu duaya iştirak ediyoruz. Onlarca İsrail ve ABD bayrağı alev alıyor meydanda. Hem Cuma namazına hem gıyabi cenaze namazına hem de sloganlara eşlik eden kadınların yanında bulunan çocuklar da Filistin'in kurtuluşunun gerekirse nesiller boyu süreceğine işaret ediyor.\nAnkara Hacı Bayram Camii\nAnkara'da Özgür-Der, İLKAV ve Genç Birikim Dergisi, FDG'nin çağrısına yine Hacı Bayram Camii'nden cevap veriyor. Bin kişinin katıldığı etkinlikte Mücahit Aslantaş, FDG'nin ortak basın açıklamasını okuyor. Şeyho Duman'ın ettirdiği duaya iştirak ettikten sonra sloganlarla dağılıyoruz. Rabbimiz, Ahmed Yasinleri şereflendirdiğin gibi bizleri de şahadetle şereflendir.\nAdana Merkez Camii\nAdana Merkez Camii'nde binlerce kişi Cuma namazı çıkışı gıyabi cenaze namazı kılıp İsrail ve ABD aleyhine sloganlar atarak Siyonist cinayetleri kınadık. Müslümanların uyanmasının, yapılan haksızlıklara karşı tek vücut olmalarının ve şehit edilen Ahmed Yasin için Allah'tan rahmet dilendiği duaya hep birlikte \"amin\" diyoruz. Zalimlerin hak ettikleri cezaya bir gün mutlaka çarptırılacağının da dillendirildiği duada tüm insanlığa barış ve esenlik gelmesini niyaz ediyoruz.\nAdana Yeni Camii\nAynı gün Adana'nın bir başka camisinde, Adana merkezinde bulunan Yeni Camii'nde Furkan Eğitim ve Hizmet Vakfı tarafından organize edilen etkinliğe kadın-erkek yaklaşık bin kişi katıldık. Gıyabi cenaze namazı sonrasında sloganlar atıp tekbirler getirdik. İbrahim Canpolat tarafından okunan basın bildirisinde şu ifadelere yer verildi: \"\nBu katliam Sünni-Şii ayrımı olmadan mazlum, yetim İslam ümmetinin kenetlenmesine, dayanışmaya, dirilişe, silkinmeye yeniden uyanmaya vesile olmuştur. Bir Ahmed Yasin gider, bin Ahmed Yasin doğar. Bu diriliş İslam ümmetinin kurtuluşunu getirecektir.\"\nİzmir Konak Camii\nİzmir Konak Meydanı'nda, Cuma namazını müteakip gıyabi cenaze namazının ardından, \"İzmir Sivil Toplum Kuruluşları İnisiyatifi\" adına okunan bildiriyi dinliyoruz. Özellikle cami cemaati olmak üzere çok sayıda katılımın gözlendiği eylemde, İsrail ve ABD'yi tel'in ediyor, TC Devleti'ni de İsrail'le tüm ilişkileri kesmeye davet ediyoruz. Okunan basın bildirisini dinlerken sık sık direnişi destekleyen sloganlar atıyoruz: \"Zannediyor musunuz ki Türkiye halkları olarak bu zulüm sürecinden payımızı almayacağız. Eğer direnmez ve tepkisiz kalırsak bir gün bu ateş hepimizi yakacak. Zira bu katiller kendi ekonomik ve siyasi çıkarlarından başka bir şeye tapmıyorlar. Uluslararası hukuku tanımıyorlar. Birleşmiş Milletler, ellerinde bir oyuncak. Bu katilleri kimse yargılayamıyor. Koca savaş makinelerini bugün artık tamamen İslam dünyasının üzerine çevirmiş bulunuyorlar. Kan ve toprak istiyorlar, petrol istiyorlar, yalanlarla dolu bir dünyada yaşamamızı istiyorlar, ahlakımızı, değerlerimizi, inançlarımızı istiyorlar; vermeyeceğiz! Küresel Emperyalizme karşı Küresel İntifada artık hepimizin üzerine farz olmuştur. Bu vesileyle diyoruz ki: ABD ve İsrail mallarını boykot ediniz; evlerinize sokmayınız! Evlatlarınızı bilinçlendiriniz ve onlara Ahmed Yasinleri, Fethi Şikakileri, Fadlullahları anlatınız. Onlara zulmün ve onurlu direnişimizin tarihini anlatınız.\"\nErciş Merkez Camii\nVan Erciş Merkez Camii'nde kılınan Cuma namazına 5000 kişi katılıyoruz. Gıyabi cenaze namazından sonra polisin etkinliğe engel çıkarmasını da protesto ederek binlerce kişi tekbirler eşliğinde Emniyet binasına doğru yürüyoruz. Buradan \"Kahrolsun İsrail!\", \"Kahrolsun Amerika!\", \"Şehit Ahmed Yasin Yolun Yolumuz!\" sloganları ile Erciş Büyük Camii'ne kadar yürüyerek eylemimizi noktalıyoruz.\nİskenderun Kaptanpaşa Camii\nİskenderun'da Cuma namazı sonrası Kaptanpaşa Merkez Camii'nde yaklaşık 350 kişi, gıyabi cenaze namazının ardından Ahmed Yasin'e atfen İslam ümmetine yazılmış mesajı dinliyoruz. Özgür-Der'li üyelerin çocuklarının, ellerindeki sapan ve intifada taşlarıyla yaptıkları gösteriyi ilgiyle izliyoruz. Sloganlar eşliğinde okunan bildiriden sonra tekbirler getirerek eylemimize son veriyoruz.\nDiyarbakır Ulu Camii\nDiyarbakır Ulu Camii'nde yüzlerce kişi sloganlarla camiden dışarı çıkıyoruz. Polisin müdahalesi gecikmiyor. 4 arkadaş gözaltına alınıyoruz, daha sonra serbest bırakılıyoruz.\nBoğaziçi Üniversitesi\nBoğaziçi Üniversitesi öğrencileri olarak okulun karşısındaki camide Cuma namazı çıkışında gıyabi cenaze namazı kılıyoruz. Cami cemaatinden ve esnaftan da destek görüyoruz. Okuduğumuz basın bildirisinin ve yaptığımız duanın ardından dövizlerimizde taşıdığımız mesajlara gülümseyerek eylemimize son veriyoruz: \"Her şehit bir adımdır zafere\"\nDaha bir çok şehirde Cuma namazı sonrası gıyabi cenaze namazı kılarak Siyonist ve emperyalist ölüm makinelerinin İslami direnişi yok edemeyeceğini haykırıyoruz…\n\"Katil İsrail Ortadoğu'dan Defol!\"\nŞeyh Ahmed Yasin'in katledilmesine bir tepki de Irak'ta İşgale Hayır Koordinasyonu'ndan. İstanbul'daki İsrail Başkonsolosluğu önündeki protesto eylemine biz de katılıyoruz. Levent metro durağından pankartlar ve sloganlar eşliğinde konsolosluğun bulunduğu binanın önüne yürüyoruz. Konsolosluk önünde kısa bir konuşma yapan Kenan Alpay'ın ardından Ümit Efe, Koordinasyon'un hazırladığı basın bildirisini okuyor. Sık sık sloganlarla karşılık verdiğimiz ve Ahmed Yasin'in mektubundan bir pasajın okunduğu bildiride Ahmed Yasin'in katledilmesini kınıyor, İsrail'in ve ABD'nin derhal Ortadoğu'yu terk etmesini istiyoruz.\nAlmanya'dayız: Siyonist Çete, Filistin'den Defol!\n27 Mart'ta Almanya'nın Dortmund şehrinde yaklaşık 3000 kişi Siyonist İsrail'i protesto ediyoruz. Farklı etnik kökenlerden Müslümanlar tren istasyonundan başlayarak 2-3 km yürüyoruz. Belediye binasının önünde toplanarak burada, içlerinde İnsan Onuru ve Hakları Örgütü (HDR)'nün de bulunduğu çeşitli sivil toplum kuruluşlarının açıklamalarını dinliyoruz. Eylemde çeşitli pankartlar, dövizler, Ahmed Yasin'in büyük bir posteri ve siyah balonlar taşıyoruz. Kadınların yoğun katılımının olduğu eylemde çocuklar da canlılıklarıyla gelecek nesillerin intifadayı sonuna kadar sahipleneceklerini gösteriyorlar.\nAvusturya'dayız\nDünyanın birçok yerinde olduğu gibi 28 Mart Pazar günü Viyana'da da bir araya gelerek gıyabi cenaze namazı kılıyoruz. Büyük bir çoğunluğunu Türkiyeli Müslümanların oluşturduğu cenaze namazına, Viyana'da bulunan büyük cemaatlerin görmezden gelmelerine rağmen 400 kadar duyarlı Müslümanın iştirak etmesi bir nebze de olsa bizi sevindiriyor",
  "crawled_at": "2025-06-02T10:26:33.995943"
}