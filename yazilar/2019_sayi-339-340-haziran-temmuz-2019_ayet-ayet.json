{
  "id": "9283b2f7-3e59-4026-98e5-06ccddda3257",
  "title": "Ayet Ayet",
  "author": "Fevzi Zülaloğlu",
  "year": "2019",
  "issue": "Sayı: 339/340 - Haziran/Temmuz 2019",
  "url": "https://www.haksozhaber.net/okul/ayet-ayet-8164yy.htm",
  "content": "Ve Allah Yarattı Âdem’i topraktan\nAkıl verdi, üfürdü Ruhundan\nEşyanın esmasını öğrendi insan\nBismillah dedi, yürüdü ayet ayet\nGökler ve yer çekindi\nİnsan cahildi, yüklendi emaneti\nİndi yeryüzüne alıp hilafeti\nSürdü alnına Sıbğatullah’ı ayet ayet\nEbedi yolculuğuna çıktı insan\nYaratıldın utfeden, alaktan\nİndirip rahimlerden, onu Rahmân\nAğladı çocuklar ayet ayet\nRabbinden kelimeler indi insana\nVe tövbe-istiğfar yakıştı ona\nHava, su ve ateş şahitti buna\nHamd ile tespih etti ayet ayet\nGayba imanına, bağlılığına\nKâinat-tabiat gıpta etti insana\nMelekler şahitti buna\nSecdelerde sabahladı ayet ayet\nİman edip hicret edenlere\nVe cahiliyeden yüz çevirenlere\nSelam geldi Âlemlerin Rabbinden\n“Aleyküm Selam” dedi müminler ayet ayet\nFucura karşıdır cihadımız\nZalimle uzlaşmaz andımız\nVahiyle büyürüz, takvadır ışığımız\nHamd ile tespih ederiz ayet ayet\nElli bin yılı bir güne sığdırır melekler\nİstiğfar için çıkarken miraca\nSalâtımız mirac olur, meleklerin ardından\nHamd ile tespih ederiz ayet ayet\nAlınlarımızdaki secde izi\nŞehrin caddelerinde yürürken\nEle verir bizi\nKıyam-kıraat, rükû ederiz ayet ayet\nZalimin karşısında, mazlumun yanındayız\nRabbimize saygıdır kıyamımız\nSalâtımız, duamız, kıbledir ittihadımız\nDöneriz Kabe’ye ayet ayet\nVahiy inince kalplerimize îsar olur\nYürüyen Kur’an olur, ahlak olur\nMedine’mizde Ensâr olur\nDağılır yeryüzüne ayet ayet\nİbadet eder Dünya, uzayın boşluğunda\nGüneş, Ay secde eder Allah’a\nBulutlar, yıldırımlar şahitlik eder buna\nHamd ile tespih ederler ayet ayet\nHaşyetinden un ufak olur dağlar\nCoşkuyla ibadet eden sular\nNehirler, çağlayanlar\nHamd ile tespih ederler ayet ayet\nDöverken sahili dalgalar\nKumsalda ay ışığına bakanlar\nİhrama özenir kar\nHamd ile tesbih eder ayet ayet\nŞifadır cimriliğe zekâtımız\nKalkandır nifaka infâkımız\nŞahittir sadâkatimize sadakamız\nŞükrederiz Rabbimize ayet ayet\nZikir yoksa nisyan olur\nBiliriz unutan unutulur\nZikreden kalpler huzur bulur\nAnarız Rabbimizi ayet ayet\n“Adam gibi” şehitlerimiz vardır Dicle-Fırat boyunda\n“Adam gibi” şehitlerimiz vardır Srebrenitsa’da\n“Adam gibi” şehitlerimiz vardır Nil boyunda\nÖlürüz Allah yolunda ayet ayet\nAmel defterimizi sağımızdan verince melekler\nAllah’ın selamını getirirler\nSonsuz cennetlerin Rabbini\nBirlikte tespih ederiz ayet ayet",
  "crawled_at": "2025-06-02T10:26:33.995943"
}