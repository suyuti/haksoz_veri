{
  "id": "94466acf-bc46-477d-9e8d-31ace86e2a66",
  "title": "Düşünce ve Özgürlük Düşmanı YÖK'e Tepki!",
  "author": "Özgür-Der",
  "year": "2003",
  "issue": "Sayı: 153 - Aralık 2003",
  "url": "https://www.haksozhaber.net/okul/dusunce-ve-ozgurluk-dusmani-yoke-tepki-3863yy.htm",
  "content": "Özgür-Der üyeleri ve bir grup öğrenci, YÖK Başkanı Gürüz'ün görevinin sona ermesi ve CHP içinde başörtüsü yasağını savunanlardan yana tavır alan mebuslarla ilgili bir basın açıklaması yaptılar. İstanbul Üniversitesi merkez kampusu önünde, alkışlar ve YÖK karşıtı sloganlarla toplanan başörtülü öğrenciler adına basın açıklaması yapan Özgür-Der Genel Başkanı Hülya Şekerci şu vurgularda bulundu: \"Düşüncenin, inancın ve evrensellik arayışının yasaklanmadığı; özgür, yönetimde adalet ve eşitlik ilkelerine saygı gösteren bir ülke istiyoruz. 12 Eylül darbesinin bir artığı olan YÖK'ü ve uygulamalarını istemiyoruz.\" Şekerci, yeni YÖK başkanının Gürüz gibi despot özellikli birisi olmaması gerektiğini söyledi.\nBasın açıklaması yer yer \"MGK'nın Maşası YÖK Gitmeli\", \"Başörtüsü Onurumuz Koruyacağız\", \"Cuntaya Hayır Eğitime Özgürlük\" gibi sloganlarla kesildi. Basın toplantısına katılanlar arasında İstanbul Üniversitesi öğrencisi olan başörtülü öğrenciler okula girmeye çalışınca görevliler derhal kampus kapısını kapattılar ve zincirlediler. Yasağın hala katı bir şekilde uygulandığına işaret eden öğrenciler adına Gülsüm Peker ve Zehra Ergül, bu engellemenin hiçbir yasal dayanağının olmadığını, hukuksuz ve son derece keyfi olduğunu belirttiler.\nHülya Şekerci ise başörtülü öğrencilere karşı kapıları zincirlenen üniversitelerde YÖK'ün ve 28 Şubat darbecilerinin yaşattığı zulme karşı çıkmaya devam edeceklerini, başörtü yasağının açıkça hukuksuzluk ve insan hakları ihlali olduğunu ifade etti.\nÖğrenciler İstanbul Üniversitesi kapılarının yüzlerine kapatılmasını ve zincirlenmesini alkışlar ve sloganlar protesto ettiler. Yoğun Çevik Kuvvet kuşatması altında öğrenciler \"Yeni Gürüz'ler İstemiyoruz\", \"Yaşasın Başörtüsü Mücadelemiz\" sloganlarını da attıktan sonra dağıldılar.",
  "crawled_at": "2025-06-02T10:26:33.995943"
}