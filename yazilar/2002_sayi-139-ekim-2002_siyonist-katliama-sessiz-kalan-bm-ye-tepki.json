{
  "id": "357b6ba3-8cb9-47dd-9d5e-433e920881aa",
  "title": "Siyonist Katliama Sessiz Kalan BM'ye Tepki",
  "author": "Özgür-Der",
  "year": "2002",
  "issue": "Sayı: 139 - Ekim 2002",
  "url": "https://www.haksozhaber.net/okul/siyonist-katliama-sessiz-kalan-bmye-tepki-3458yy.htm",
  "content": "ÖZGÜR-DER 27 Eylül Cuma günü İslami kesimden birçok gazeteci ve yazarın katılımıyla, Filistin'deki katliamlar karşısında sessiz kalan BM'yi kınamak için, Ankara'da bulunan BM Temsilciliği'ne mektup yolladı. Fatih Postanesi önünde, gönderilen mektubun içeriğini okuyan ÖZGÜR-DER Başkanı Hülya Şekerci, on yıllardır insanlık, adalet ve hukuk ilkelerinin Siyonist İsrail tarafından çiğnendiği Filistin topraklarının bugün yeni bir kuşatma ve katliamla yüzyüze olduğunu, terörle mücadele adı altında bir halkın iradesinin, kaynaklarının, değerlerinin ve simgelerinin yok edilmeye çalışıldığını belirterek, dünyada barışı sağlama ve uluslararası hukukun saygınlığını koruma misyonunu üstlendiği varsayılan BM'nin içine gömüldüğü utanç sessizliğine işaret etti.\nFilistin'de tüm bu vahşet tablosu gözler önünde yaşanırken emperyalist ABD'nin dayatmasına boyun eğen BM'nin Irak sorunu üzerinde odaklandığını ifade eden Şekerci, konuşmasına özetle şöyle devam etti. \"Savaş, ambargo ve yaptırımlarla Irak halkını açlık, yoksulluk ve ölümle cezalandıran kararların pek çoğu BM onayı taşıyor. Kitlesel imha silahları üretmenin cezası buysa, İsrail'in ayrıcalığı ne? İşgalci konumunda ve yayılmacılığı temel ideoloji bellemiş bir güç olan İsrail'in kitlesel imha silahlarıyla donatılmış olduğu tüm dünyanın bildiği bir \"sır\" mı?!\nBM'yi temsil eden kişi ve organlar niçin yaşanan bu vahşet karşısında sessiz kalmakta ya da en fazla prosedürel bir takım içeriksiz kınama mesajları yayınlamakla yetinmekteler. Biz aşağıda imzası bulununlar BM'nin bu tutumunu protesto ediyor, BM'yi vakit kaybetmeksizin siyonist saldırganlığa karşı etkili ve somut tarzda harekete geçmeye çağırıyoruz.\"\nAlkışlı desteğin verildiği eylemde söz alan Mustafa Karahasanoğlu, bir tarafta Irak'ta Amerikan uçakları tarafından bebeklerin bombardımanı, sivillerin sığınaklarda öldürülmesi karşısında sesini çıkarmayan, diğer tarafta İsrail'in Ortadoğu'yu kan gölüne çevirmesine duyarsız kalan ve beri tarafta Irak'a karşı uygulanan yaptırımlar düzleminde BM'nin çifte standardına işaret ederek, Filistin'de akan kana duyarsız kalan BM'yi kınadığını ifade etti. Mehmet Pamak ise BM'nin Amerika güdümünde olduğunu ve Amerikan emperyalizmine hizmet ettiğini belirterek Filistin'de yaşanan zulme tepkisiz kalmaması gerektiği ve müslümanların somut anlamda tavır almaları gerektiğini ifade etti.\nMektup gönderildikten sonra destek vermek için gelenlerin BM'yi akışlı protestolarıma eyleme son verildi.\nMektuba imzalı desteklerini veren gazeteci ve yazarların isimleri şunlardı;\nAbdullah Yıldız, Abdurrahman Arslan, Abdurrahman Dilipak, Afet Ilgaz, Ahmet Ağırakça, Ahmet Taşgetiren, Ahmet Varol, Ali Bulaç, Ali Değirmenci, Ali Kemal Temizer, Alptekin Dursunoğlu, Atasoy Müftüoğlu, Bakiye Marangoz, Burhan Kavuncu, Bülent Deniz, Hakan Albayrak, Hamza Türkmen, Hikmet Gök, Hülya Şekerci, Hüsnü Tuna, İbrahim Çelik, İskender Pala, İsmet Uçma, Kazım Sağlam, Mehmet Pamak, Mustafa İslamoğlu, Mustafa Karahasanoğlu, Necati Ceylan, Nurettin Durman, Osman Kayaer, Rıdvan Kaya, Sabiha Ünlü, Süleyman Arslantaş ve Tuba Akyüz.",
  "crawled_at": "2025-06-02T10:26:33.995943"
}