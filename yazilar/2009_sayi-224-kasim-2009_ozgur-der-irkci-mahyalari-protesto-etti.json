{
  "id": "364a811c-fcc2-47c5-b1b8-bad7125ba785",
  "title": "Özgür-Der, Irkçı Mahyaları Protesto Etti!",
  "author": "Haksöz",
  "year": "2009",
  "issue": "Sayı: 224 - Kasım 2009",
  "url": "https://www.haksozhaber.net/okul/ozgur-der-irkci-mahyalari-protesto-etti-5931yy.htm",
  "content": "İstanbul’daki selâtin camilere asılan Türkçü, ırkçı ve militarist içerikli mahyalar, 5 Ekim gecesi Haksöz-Haber tarafından gündemleştirilmesinin hemen ardından 6 Ekim’de Özgür-Der’in çağrısıyla Süleymaniye Camii önünde protesto edildi. Camilerimizin ırkçı kuşatmadan ve Kemalist dayatmadan kurtarılması çağrısında bulunulan eyleme Mazlumder temsilcileri de destek verdi. Özgür-Der mensupları açtıkları “Kanla, Irkla Övünmek İlkelliktir! Elhamdulillah Müslümanız!” yazılı pankart ile tekbirler ve sloganlar eşliğinde İstanbul İl Müftülüğü'ne kadar yürüyerek bir basın açıklaması yaptılar. “Bu şoven saçmalıklarınızla nesiller boyu toplumun zihnini, hatta dağlarını taşlarını kirlettiğiniz yetmedi mi? Şimdilerde dağlardan, taşlardan silinmesi tartışılan bu zırvalarınıza bulduğunuz yeni mekân Allah'ın evi sayılan camilerimiz mi olacak? Camilerimizi ruhsuz birer devlet dairesine, cami görevlilerini de devletin emir kullarına dönüştürmeye yönelik çabalarınız yetmedi de şimdi düzene itaatkâr vatandaş üretme projesinde sıra gökyüzüne mi geldi?” ifadelerinin yer aldığı basın açıklamasının yapıldığı günün akşamında tekrar yakılması hedeflenen mahyalar söndürüldü.",
  "crawled_at": "2025-06-02T10:26:33.995943"
}