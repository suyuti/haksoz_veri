{
  "id": "1c343571-78c7-42c7-abf0-92fdb9cfad55",
  "title": "ÖZGÜR-DER Genel Merkezi Hizmete Açıldı",
  "author": "Özgür-Der",
  "year": "1999",
  "issue": "Sayı: 96 - Mart 1999",
  "url": "https://www.haksozhaber.net/okul/ozgur-der-genel-merkezi-hizmete-acildi-2317yy.htm",
  "content": "Özgür Düşünce ve Eğitim Hakları Demeği (ÖZGÜR-DER) 8 Şubat Pazartesi günü Mecidiyeköy Kültür Merkezi'nde geniş bir katılımla gerçekleştirdiği basın toplantısında kuruluşunu deklere etti. Basın toplantısında ressam İsmet Yedikardeş \"Başörtüsüne Özgürlük\" adlı tablosunu ÖZGÜR-DER'e hediye etti. 25 Şubat Cumartesi günü de derneğin Fatih'deki iki katlı yeri hizmete açıldı.\nSabah 10.oo'dan akşam 19.oo'a kadar geniş bir zaman diliminde yapılan açılış, bir çok tanınmış simanın, velilerin ve öğrencilerin teşrifine tanık oldu. Gün boyunca yoğun bir ziyaretçi trafiğinin yaşandığı açılışa birçok firma, vakıf, dernek ve kişi çelenk ve çiçek gönderdi.\nAçılış töreniyle ilgili olarak sabah saatlerinde Mahmut Toptaş, Prof. Dr. İhsan Süreyya Sırma, Prof. Dr. Ahmet Ağırakça, Muharrem Ergül, Tufan Mengi ve Av. Macide Göç Türkiye'de yaşanan hak ihlalleri ve başörtüsü mücadelesiyle ilgili anlamlı konuşmalar yaptılar.\nAbdurrahman Arslan, Hamza Türkmen, Ahmet Hakan Coşkun, Av. Muharrem Balcı, Av. Hüsnü Tuna, Av. Necip Kibar, Av. Sadi Çarsancaklı, Mustafa İslamoğlu, Hüseyin Okçu, Mehmet Güney, Burhan Kavuncu, Kazım Sağlam, Davut Güler, Mehmet Metiner, Yılmaz Çakır, Dursun Alptekin, Remzi Çakır Yıldız Ramazanoğlu, Emine Şenlikoğlu, Av. Şeyma Dövücü gibi bir çok ismin katıldığı açılışta dernek kurucu başkanı Hülya Şekerci, ziyaretçilere imkan nisbetinde ÖZGÜR-DER'i tanıtmaya ve amaçlarını anlatmaya çalıştı.\nDernek binasının ikinci katı erkeklerin, birinci katı ise genellikle bayanların kullanımına sunuldu. Açılışta başörtüsü eylemlerinden kesitler sunan ve kısa aralarla tekrarlanan açıklamalı slayt gösterisi izleyicilere duygulu anlar yaşattı. ÖZGÜR-DER'in kuruluşuyla ilgili olarak çıkartılan \"Özgürlük Girişimi\" adlı dergi de ziyaretçilere hediye edildi. Dergide H. Şekerci'nin derneğin amacını genişçe anlatan yazısı, kuruluş bildirgesi, tanınmış simaların ve okullarından atılan veya okullarına alınmayan öğrencilerin dernekte ilgili mesajları, dernek tüzüğünden bazı alıntılar, dernekle ilgili basında yer alan haberlerin bazı küpürleri ve Av. N. Kibar'ın dernek statüsüyle ilgili aydınlatıcı bir yazısı yer alıyordu. ÖZGÜR-DER ilgilileri faaliyetlerini ilk olarak İstanbul ve Anadolu'da ÖZGÜR-DER'in tanıtımı doğrultusunda gerçekleştireceklerini belirttiler.",
  "crawled_at": "2025-06-02T10:26:33.995943"
}