{
  "id": "d44aef9b-99d2-4541-b759-acfca563e6e5",
  "title": "Ramazan Hayırlı Amellerimizi Çoğaltma Fırsatı Olsun!",
  "author": "Haksöz",
  "year": "2009",
  "issue": "Sayı: 221 - Ağustos 2009",
  "url": "https://www.haksozhaber.net/okul/ramazan-hayirli-amellerimizi-cogaltma-firsati-olsun-5867yy.htm",
  "content": "Hayırlı amellerimizi çoğaltma ve Rabbimize yakınlaşma fırsatı olan Ramazan ayı yaklaşmakta. Müminler olarak Kur’an ayı Ramazan’ı en güzel biçimde idrak etmeyi Rabbimizden niyaz ediyoruz. Yaşadığımız ülkenin kangrenleşmiş sorunlarına ve dünyada süregelen zulümlere karşı diri ve kuşatıcı bir perspektif kazanma cehdimizin Ramazan’da daha bir pekişmesi dileğimizdir. Bu bilinç ve duyarlılığı güçlendirme, canlı tutma hedefine yönelik mütevazı bir çaba olarak anlamlandırdığımız dergimiz\nHaksöz\n’le irtibat konusuna bu vesileyle dikkat çekmeyi arzu ediyoruz.\nAbonelik konusu pek çok dergi için olduğu üzere\nHaksöz\niçin de gerek mali açıdan, gerekse de irtibat ağı noktasında belirleyici önemdedir. Bu sebeple çevremizdeki insanları dergiye abone etme çabasını sadece ekonomik bir katkı sağlama olarak değil, aynı zamanda çevremizle olan ilişkileri yoğunlaştırma ve mesajımızı aktarma faaliyeti olarak değerlendirmeliyiz. Bu anlamda zaman zaman yaptığımız\n“Abone Olun! Abone Bulun!”\nçağrısını tek taraflı bir mesaj olarak değil; toplumsal sorumluluklarımızı ifaya yönelik bir konu olarak algılamamız uygun olur.\nTüm okuyucularımızla daha sıkı ve düzenli bir irtibat içinde olma hedefimize paralel olarak okuyucularımızın da\nHaksöz\nile daha yoğun bir diyalog içinde olmalarını arzu ediyoruz. Bu meyanda örneğin imkânlarının sınırlılığına karşın cezaevlerindeki kardeşlerimizin gösterdiği duyarlılık ve cehdin şartları nispeten çok daha rahat olan kardeşlerimizce gösterilmemesini anlamamız kolay olmuyor.\nBu arada gönderilerle ilgili sorun yaşayan kardeşlerimize bir-iki konuyu hatırlatalım: Dergimiz bilindiği üzere okuyucuyla iki yolla, posta ya da kargo aracılığıyla buluşmakta. Normal posta yoluyla iletilen dergilerin takibi mümkün olmamakta. Ancak derginin her ayın birinde çıktığı göz önünde bulundurulduğunda Anadolu’ya ulaşım süresinin çeşitli bölgelere göre 5-10 gün arasında olduğu bilinmektedir. Duyarlı okuyucularımız bu süreyi aşan durumlarda bize geri dön­meli ve dergisinin ulaşmadığını bizlere bildirmelidir. Bu işimizi kolaylaştıracak, yeni bir gönderiyle mağduriyetin aşılması mümkün olacaktır. Öte yandan gelen dergilerin düzenli-düzensiz kaybolabildiği bazı problemli adreslere ilişkin çözümümüz\n“kapalı zarf”\nyöntemidir. Bu türden sorunları sık yaşayan okuyucularımızın sıkıntıları da bu şekilde aşılabilmektedir.\nHassasiyet gösterilmesi gerektiğine inandığımız konulardan biri de abone ödemeleridir ki, zaman zaman mektup ve duyuru yoluyla borcu olan abonelerimize hatırlatmada bulunulmakta ve geri dönüşler bu vesileyle hızlanmaktadır. Okuyucularımızın abonelik ödemeleri konusunda daha hassas davranmaları şüphesiz daha rahat hareket etmemize imkân sağlayacaktır.\nYine Ramazan vesilesiyle, Ekin Yayınları’nın kitaplarında ciddi bir indirim yaptığımızı, bununla, daha fazla okuyucumuzun, daha fazla kitapla buluşacağı bir ortamı oluşturmayı amaçladığımızı hatırlatıyoruz.\nRamazan ayının tüm kardeşlerimize arınma, hayır ve bereketler getirmesini Rabbimizden niyaz ediyor; bizleri orucumuzla, namazımızla, hayatımız ve ölümümüzle Âlemlerin Rabbi Allah için olma bilincine eriştirmesini diliyoruz.",
  "crawled_at": "2025-06-02T10:26:33.995943"
}