{
  "id": "c6474f3b-e123-44d1-8488-ac44eca2e892",
  "title": "İHL'lerde Başörtüsü Yasağı",
  "author": "Özgür-Der",
  "year": "2002",
  "issue": "Sayı: 133 - Nisan 2002",
  "url": "https://www.haksozhaber.net/okul/ihllerde-basortusu-yasagi-3319yy.htm",
  "content": "6 Mart Çarşamba günü ÖZGÜR-DER'de, Hülya Şekerci, Av. Özlem Topal, İHL'li öğrenciler ve velilerin katıldığı bir basın toplantısı yapıldı. ÖZGÜR-DER Başkanı Hülya Şekerci İHL'lerde yaşanan gözaltılara karşı İstanbul Barosu Çocuk Hakları Kurulu'nu üzerine düşeni yapmaya çağırdı. 12-13 yaşlarındaki çocukların polis tarafından gözaltına alındıklarını ve hakarete uğradıklarını kaydeden Şekerci, \"Okul idaresi ve güvenlik güçleri suç işliyor. İstanbul Barosu harekete geçmeli ve çocuklara yönelik hak ihlallerini engellemelidir\" dedi. Siyasi partilerin başörtüsü sorununu çözemeyeceğini kaydeden Şekerci, \"Kız ve erkek öğrenciler derslere girmeyerek, özgürlük dersi veriyor\" diyerek bu hukuksuzluğun, öğrenci velileri ve sivil toplum örgütlerinin eylemleriyle çözülebileceğini ifade etti.\nİHL'li öğrenciler de nasıl gözaltına alındıklarını ve kiminin üzerinde hiç para olmamasına rağmen, polisin nasıl kendilerini ayrı ayrı semtlere bıraktığını anlattılar. Bir öğrenci de okulun önemli olmadığını, aslolanın iyi müslüman olabilmek olduğunu ifade etti. Av. Özlem Topal'da, 12-13 yaşlarındaki öğrencilerin perukla okula gelmelerinin istenmesinin yeni bir tuzak olduğunu belirterek, \"Bugün öğrencileri peruk takarak eğitim görmelerini sağlamaya çalışanlar, yarın da peruğu çıkarmalarını isteyecekler. Bu, yasağın evlerimize dayandığının işaretidir. Bu ikna girişimi iğrençtir\" dedi.",
  "crawled_at": "2025-06-02T10:26:33.995943"
}