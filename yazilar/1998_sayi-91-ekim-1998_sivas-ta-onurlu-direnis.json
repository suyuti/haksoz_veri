{
  "id": "1f0c9ef5-8d90-485e-8acc-5daa29d43854",
  "title": "Sivas'ta Onurlu Direniş",
  "author": "Haksöz",
  "year": "1998",
  "issue": "Sayı: 91 - Ekim 1998",
  "url": "https://www.haksozhaber.net/okul/sivasta-onurlu-direnis-2165yy.htm",
  "content": "YÖK tarafından dayatılan kılık-kıyafet genelgesine Sivas Cumhuriyet Üniversitesi öğrencileri de tepki gösterdiler. Kayıtların başladığı günden itibaren başörtülü ve sakallı olarak kayıt yaptıramayan öğrenciler, 21 Eylül'de Rektörlüğün önünde oturma eylemi gerçekleştirdiler.\n25 Eylül Cuma günü ise kayıtlarını yaptıramayan ve yenilettiremeyen öğrencilere halkın da destek vermesiyle eylem kitleselleşti. Cumhuriyet Üniversitesi Rektörlüğü önünde 500 kişilik bir kitle, müslümanlara karşı uygulanan baskıları protesto etti. Cuma namazından sonra camiden çıkanların da katılımıyla eylem büyüdü. \"Zulme Karşı Direneceğiz\", \"Cuntaya Hayır Eğitime Özgürlük\", \"Başörtüye Uzanan Eller Kırılır\", \"İnanca Saygı Düşünceye Özgürlük\" sloganları atılarak marşlar söylendi.\nDaha sonra bir basın açıklaması yapan öğrenciler yürürlükte olan zulüm fermanını kınadılar. Sivil toplum kuruluşlarının rektörle görüşme talebinde bulunmaları üzerine Rektör Ferit Koçoğlu ile bir görüşme gerçekleştirildi. Bir saat süren görüşmenin ardından sivil toplum kuruluşlarının üyeleri rektörlükten olumsuz cevapla döndüler. Rektör, başörtüsü yasağını uygulamada kararlı olduğunu, bunun kendisinin sorunu olmadığını belirterek; ''Karar YÖK ve hükümetten çıkmıştır. Bu sorunu çözecek makam hükümettir. Ben bu kararı uygulayacağım ve geri adım atmam sözkonusu değil\" dedi.\nRektörlük önünden yürüyüşe geçen öğrencilerin pankartlarında ''Diriliş İçin Direniş\", \"Zulme Karşı Direneceğiz\", \"Başörtüsü Allah'ın Emridir\" sloganları yazılıydı. Öğrenciler \"Direniş Var Yılgınlık Yok\", \"Başörtüsü Cuntaya Kefen Olacak\" sloganlarıyla eylemi sona erdirdiler.\n29 Eylül Salı günü tekrar Rektörlüğün önünde toplanan öğrenciler, yasağa karşı suskun kalmayacaklarını göstermiş oldular. Polisin, bayan öğrenciler arasında kimlik kontrolü yapmaya çalışması öğrenciler tarafından sloganlarla protesto edildi. Bayan öğrencilerden bazıları polis otobüslerinde bekletildi. Başörtülü arkadaşlarına destek veren erkek öğrenciler de dağıtılmaya çalışıldı. Erkek öğrencilerden gözaltına alınanlar daha sonra serbest bırakıldılar. Başörtüsü zulmü tüm üniversitelerde ve liselerde olduğu gibi Cumhuriyet Üniversitesi'nde de halen sıcaklığını koruyor. Bazı bölümlere başörtülü öğrenciler girebiliyor ve yoklama sırasında başörtülüler işaretleniyor. Sivas'ta sergilenen bu onurlu direniş, ülkenin tüm kurumlarında yaygınlaştırılmaya çalışılan bu zulümle muhatap olan müslümanların özgüvenlerini tazelemeleri açısından önemli mesajlar taşıyordu.",
  "crawled_at": "2025-06-02T10:26:33.995943"
}