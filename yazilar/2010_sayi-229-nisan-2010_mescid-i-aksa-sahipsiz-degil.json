{
  "id": "b8704587-043e-497a-b1ad-d42755d6d48c",
  "title": "Mescid-i Aksa Sahipsiz Değil!",
  "author": "Haksöz",
  "year": "2010",
  "issue": "Sayı: 229 - Nisan 2010",
  "url": "https://www.haksozhaber.net/okul/mescid-i-aksa-sahipsiz-degil-6062yy.htm",
  "content": "Harab Sinagogu’nu açan Siyonist İsrail'in Mescid-i Aksa’ya yönelik provokatif girişimleri 19 Mart Cuma günü İstanbul, Ankara ve Çorum’da protesto eylemleri ile karşılanırken birçok ilde de çeşitli tarihlerde basın açıklaması yapıldı. Etkinliklerde Aksa’nın sahipsiz; işgalcilere karşı direnen Kudüs halkının da yalnız olmadığı mesajı verildi.\nİstanbul Beyazıt Meydanı’ndaki protesto birçok İslami kuruluşun bir araya gelerek oluşturduğu Filistin Dostları tarafından organize edildi. Beyazıt Camii’nde kılınan Cuma namazı sonrası tekbirler ve sloganlarla Beyazıt Meydanı’na çıkan Müslümanlar “Mescid-i Aksa Onurumuzdur!”, “İsrail İle İşbirliği Suçtur!”, “Siyonist Çeteyle İlişkileri Kesmek İçin Mescidi Aksa'nın Yıkılmasını mı Bekliyorsunuz?”, “Kudüs: Ümmetin Kalbi!” yazılı pankartlar açtılar; Filistin direniş hareketlerinin flamalarını ve tevhid bayrakları taşıdılar.\nEylemde konuşan\nMustafa Karahasanoğlu,\nGenelkurmay Başkanı Org. Başbuğ’un Ağlama Duvarı’ndaki fotoğrafını ve askeri alanda İsrail ile yapılan anlaşmaları hatırlatarak “Birileri üst düzeyde İsrail ile ilişkilerini zenginleştirseler de bizler asla bu işbirliğini onaylamayacağız.” Dedi.\nErol Erdoğan\nise İsrail Genelkurmay Başkanı Aşkenazi’yi ve Savunma Bakanı Ehud Barak’ı misafir ederek İsrail’in işgal politikasına karşı çıkılamayacağını söyledi.\nBülent Yıldırım\nda Mescid-i Aksa’ya yönelik saldırılara sadece Kudüslü gençler, kadınlar, çocuklar değil; tüm İslam dünyasının direnmesi gerektiğini söyledi.\nSiyonist çeteyle ilişkilerin kesilmesi ve Siyonist elçinin Türkiye’den kovulmasının sloganlara yansıdığı eylemde İsrail bayrağı da yakıldı. Eylem, Kudüs’e ve Mescid-i Aksa’ya yönelik kirli planlara karşı teyakkuzda olma çağrısı ve yapılan dua ile sona erdi.\nAnkara Filistin Dostları Platformu’nun gerçekleştirdiği protestonun adresi ise Ankara’daki İsrail Büyükelçiliği idi. “Mescid-i Aksa Yalnız Değildir!”, “Ümmet Kur'anla Dirilip Ayağa Kalksa Ancak O Zaman Kurtulur Mescid-i Aksa!” vb. yazılı pankartların açıldığı protestoda platform adına hazırlanan bildiri Bülent Uğur Koca tarafından okundu: “Allah'ın mescitleri özellikle Mescid-i Haram, Mescidi Nebevi ve Mescid-i Aksa bu ümmete Allah'ın emanetidir. Siyonist çete bilmelidir ki Mescidi Aksa sahipsiz değildir. Mescidi Aksa bu ümmetin onurudur...”\nÇorum’daki protesto ise Özgür-Der Çorum Şubesi ve İlke-Der tarafından Merkez PTT önünde organize edildi. Kudüs’ün İslami kimliğini yok etmeye dönük politikalara sessiz kalınmayacağının vurgulandığı eylemde Siyonist işgal devam ettiği sürece, Mescid-i Aksa’nın tehdit altında olduğu hatırlatıldı.",
  "crawled_at": "2025-06-02T10:26:33.995943"
}