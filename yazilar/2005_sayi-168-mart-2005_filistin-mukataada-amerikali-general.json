{
  "id": "d763d319-1cb2-4a84-ac2c-19599893ccfd",
  "title": "Filistin Mukataa’da Amerikalı General!",
  "author": "Haksöz",
  "year": "2005",
  "issue": "Sayı: 168 - Mart 2005",
  "url": "https://www.haksozhaber.net/okul/filistin-mukataada-amerikali-general-4262yy.htm",
  "content": "ABD Dışişleri Bakanı Condolezza Rice, Şubat ayı başlarında İsrail ve Filistin'i de kapsayan Ortadoğu ziyaretinde, Filistin'deki güvenlik reformlarının gerçekleştirilmesinde yardımcı olmak amacıyla koordinatör atama niyetini beyan etti. Bu amaç doğrultusunda General William Ward koordinatör olarak atandı. Çiçeği burnunda Dışişleri Bakanı Rice, ABD'nin Filistin'de ki siyasi ve ekonomik reformlara teşrif edecek ikinci bir koordinatör daha atamayı planladığı müjdesini de verdi!\nAmerika'nın Avrupa'daki kuvvetlerinin iki numaralı ismi General Ward'ın, Filistin Devlet Başkanı Mahmud Abbas'ın güvenlikten sorumlu müsteşarı vasfıyla Arafat'ın Ramallah'taki karargâhında (Mukataa) konuşlanacağı belirtildi. ABD'li general, direniş gruplarının tasfiye edilmesine nezaret edecek ve intifadanın tamamen bitirilmesini sağlamaya çalışacak. General Ward ayrıca, Filistin polis teşkilatının terörle mücadele konsepti doğrultusunda yeniden yapılanması için çaba sarf edecek. ABD, direniş gruplarının tasfiyesi için görevlendirdiği General Ward'ı cebi boş göndermeyecek. ABD, Filistin Yönetimi'ne güvenlik reformlarının yapılması için toplam 400 milyon dolar hibede bulundu.\nFilistin İslâmî Direniş Hareketi Hamas, Filistin Özerk Yönetimi'nin güvenlik reformu için Amerikalı bir koordinatörü kabul etmesine şiddetle karşı çıktı ve bunun Filistin açısından bir zillet olduğunu dile getirdi.",
  "crawled_at": "2025-06-02T10:26:33.995943"
}