{
  "id": "63f98334-4030-4bca-8b6e-0c36add9877a",
  "title": "Filistin’de Öğretmenler Hamas’ın Yanında",
  "author": "Haksöz",
  "year": "2008",
  "issue": "Sayı: 211 - Ekim 2008",
  "url": "https://www.haksozhaber.net/okul/filistinde-ogretmenler-hamasin-yaninda-5641yy.htm",
  "content": "42 yaşındaki Amir Boreik, Gazze’de el-Maghazi sığınma kampındaki evine, eşi, ramazanın ilk sahur yemeğini hazırladığı vakitlerde ulaştı. Sivil bir organizasyonda çalışan Boreik, 10 gün boyunca seher vaktinden önce evinde olamamıştı. Boreik, İsmail Heniye hükümetinin eğitim sektöründeki grevlerle ilgilenmek için oluşturduğu sayısız acil komitelerden birinde görevli.  Grevler, Ramallah’ta el-Fetih’in kontrolündeki sendika tarafından tertip ediliyor.\nBoreik, okulların eğitim vermeye devam etmesi için bu okullarda görevli öğretmenleri ikna etmeye çalışıyor. Sonuçlardan memnun olduğunu söyleyen Boreik, teftiş ettiği 10 okuldan 8’inin tam kadro çalıştığını geri kalan iki okulun ise hemen hemen aynı durumda olduğunu söylüyor: “Grevin başlangıcında çalışan personelin %80’i okula gelmiyordu. Fakat acil komitelerin  çabaları sonucunda şu an okullar neredeyse tam kadro hizmet veriyor. Ramallah hükümeti öğretmenlerimize, eğer işe gitmeye devam ederlerse maaşlarının ödenmeyeceğini söyledi. Bunun üzerine öğretmenlerle konuştuk ve Heniye hükümetinin maaşları düzenli ve tam olarak ödeyeceğini söyledik. Öğretmenlerin büyük bir kısmı işe geri döndü ve bir kısım öğretmenin yerine de yeni mezun olmuş öğretmenler atandı.”\nGrevleri , Filistin Öğretmenler Birliği’nin (PTU), Filistin Kurtuluş Örgütü’nün kontrolündeki seçimle başa gelmemiş olan kadrosu düzenledi. Filistinli gruplar, geçmişte PTU’yu, Ramallah hükümetinin kuklası olmakla suçlamışlardı. Bir yıl önce muhalif bir sendikanın kurulması için seçimler düzenlendi ve sonuçta Filistin Öğretmenler Sendikası (PTS) kuruldu. Seçimleri kazanan Hamas’ın adayları, PTS’nin başına geçtiler.\nBir öğretmen olan Muhammed el-Masri’nin bildirdiğine göre, Selam Fayyad başkanlığındaki Ramallah hükümeti, PTU’nun düzenlediği eylemlere katılmayan öğretmenleri, maaşlarını kesmekle tehdit ediyor. Ve öğretmenler bu eylemlere katılmaya zorlanıyor.\nEl-Ahram Weekly\n’ye açıklama yapan PTU Genel Sekreteri Cemil Sheda, bu suçlamayı yalanlıyor. Heniye hükümetinin öğretmenleri uzak okullara atadığını ve okul müdürlerini görevden aldığını iddia ediyor.\nSheda,  Hamas güvenlik güçlerinin, Gazze’deki PTU merkezinin kontrolünü ele geçirdiğini, Hamas’ın grev düzenleme suçundan birçok öğretmeni tutukladığını ifade ediyor. PTS memurları ise söylenenleri reddediyor.\nEl-Ahram Weekly\n’ye konuşan PTS Başkan Yardımcısı İyad Akl, grevin politik bir oyun olduğunu söylüyor: “Profesyonel bir eylem, profesyonel taleplerle başlayıp, tedrici protesto eylemleriyle devam ederdi. Örneğin, öğretmenler demeçler yayınlayabilir, oturma eylemleri ya da bir günlük eylemler düzenleyebilirdi. Hiç haber vermeden beş gün üst üste eylem düzenlemek kabul edilebilir bir durum değil.”\nAkl, PTU’nun üyelerinin seçimle başa gelmediğine de dikkat çekiyor ve şunları ekliyor: “PTU lideri, hiçbir zaman öğretmen olarak çalışmadı, o sadece Ramallah hükümet birimlerinin bir çalışanı. PTU, Fayyad hükümeti, Gazze’de 1000  emekli öğretmenin  ve Batı Şeria ve Gazze’deki 6000 yeni öğretmenin maaş ödemelerini kestiğinde hiçbir eylem yapmadı. Maaşı kesilen yeni öğretmenler çalışan öğretmen kadrosunun yaklaşık %15’ine tekabül ediyor.”\nAkl, el-Fetih’in onlarca öğretmeni tutukladığını, onlara işkence ettiğini ve işten attığını söylüyor. “Öğretmenler tutuklanırken, Sheda ve birliği neredeydi?” Akl, PTS’in diğerleriyle mukayese edildiğinde öğretmenlerin katılımıyla gerçekleştirilen seçimlerle oluşturulduğunu ve bu öğretmenlerin %60’ının Gazze ve Batı Şeria’dan olduğunu söylüyor. Ayrıca öğretmenlere konuşma hakkı veren tek birlik olduğunu da ifade ediyor.\nEl-Ahram Weekly\n’ye açıklamada bulunan Heniye hükümetinin eğitim bakan yardımcısı Muhammed Ebu Şakir, Sheda’yı aradığını ve Hamas’ın görevden aldığı iddia edilen okul müdürlerinden birinin ismini söylemesini istedi. Ebu Şakir, Sheda’nın bu talebi yanıtlayamadığını söyledi ve şöyle konuştu: “Okul müdürlerini işten çıkarmak Hamas’ın işi değildir. Okul müdürlerinin yaklaşık %80’i el-Fetih yanlısı ve Hamas’ın bu müdürleri yerlerinden etme gibi bir düşüncesi yok.”\nEbu Şakir, Gazze sahilindeki bombalamayı takiben, Hamas güvenlik güçlerinin  PTU merkez bürolarının kontrolünü ele geçirdiğini, diğer binalarda da güvenlik tedbirleri aldığını söyledi.\nÖğretmenlerin greve gitmelerinin bir hafta sonrasında Ramallah’taki Sağlık Çalışanları Birliği, “öğretmenlerin talepleriyle dayanışma” için  grev çağrısında bulundu. Heniye hükümetinin sağlık bakanı Bassem Naim, Weekly’ye Ramallah’taki yetkililerin  doktor ve hemşirelere işe gitmeme çağrısında bulunduğunu anlattı. Onun ifadesine göre, bazılarına  bu çağrıya uymadıkları takdirde bakmakla yükümlü oldukları kişilerin yurtdışında tedavi olmalarına izin verilmeyeceği dahi söylenmiş.\nAnalist Nihat eş-Şeyh Halil, Fayyad hükümetinin Gazze’deki hayatı altüst etme girişimlerinin geri tepeceğini söylüyor. Mahmud Abbas’ın başkanlık süresinin 9 Ocak 2009 tarihinde dolacağını bildiren Halil, el-Fetihli yetkililerin yaklaşan seçimler öncesinde Hamas’ı tahrik ettiğini söylüyor. Halil, el-Fetih’in böylelikle Gazze’yi “isyancı bölge” ilan edip, yasama komisyonunu dağıtarak, seçimleri kazanmayı planladığını ifade ediyor.\nŞimdiye kadar Hamas, fırtınaları kontrol altında tutmayı başardı. Heniye hükümeti ise işlerine giden ve dolayısıyla okulların açık kalmasını sağlayan memurların maaşlarını ödeyebileceğini bildirdi. Hamas, aynı şekilde sağlık sektöründe çalışanların maaşlarını da ödeyeceğini açıkladı. Görünen o ki grevler Hamas’ı zayıflatacağna daha da güçlendirecek.\nEl-Ahram Weekly\n(4-10 Eylül 2008)’den\nÇev: Betül Üzer",
  "crawled_at": "2025-06-02T10:26:33.995943"
}