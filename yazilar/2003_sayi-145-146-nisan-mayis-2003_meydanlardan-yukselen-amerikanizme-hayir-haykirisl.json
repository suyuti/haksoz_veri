{
  "id": "79011451-63ca-4685-b89e-0ebf82358069",
  "title": "Meydanlardan Yükselen \"Amerikanizme Hayır!” Haykırışları",
  "author": "Zeynel Yaman",
  "year": "2003",
  "issue": "Sayı: 145/146 - Nisan/Mayıs 2003",
  "url": "https://www.haksozhaber.net/okul/meydanlardan-yukselen-amerikanizme-hayir-haykirislari-3649yy.htm",
  "content": "Uluslararası terör ve vahşetin müsebbibi ve yegane sorumlusu olan ABD-İngiltere-İsrail Kutsal Terör İttifakı, katliamlarını her geçen gün artırıyor. Birçok masum insanın öldürülmesi, basın merkezlerinin bombalanması, Kutsal Terör İttifakının Ortadoğu'ya ne maksatla geldiğinin göstergesi olmuştur. Saldırıyı düzenleyenle, özgürlük getirmeye geldiğini söyleyen mercinin aynı olması bize hiç yabancı olmadığımız emperyalist ikiyüzlülüğü hatırlatması bakımından önemlidir.\nŞiddetini gün be gün artıran bu vahşete karşı tepkiler Mart ayı süresince de devam etti. 8 Mart 2003 Dünya Kadınlar Günü dolayısıyla Özgür-Der üyesi kadınlar Iraklı ve Filistinli kadınlarla dayanışma halinde olduklarını göstermek için ABD İstanbul Başkonsolosluğuna yürüdüler. Özgür-Der Genel Başkan Yardımcısı Özlem Özyurt burada bir basın açıklaması yaptı. Basın açıklamasının yer aldığı mektubu konsolosluk yetkililerine vermek için yapılan yürüyüş polis tarafından engellendi.\n13 Mart 2003 Perşembe günü küresel emperyalizmin güdümlü medyası ve Türkiye'deki çığırtkanı durumundaki basın organlarını protesto etmek amacıyla Hürriyet Gazetesi önünde Özgür-der, İHD ve Irak'ta Savaşa Hayır Koordinasyonu tarafından bir gösteri düzenlendi. Özgür-Der adına konuşma yapan Hülya Şekerci, tümüyle haksız olan saldırının tarafında yer almanın gayri ahlaki ve çirkin bir tavır olduğunu belirtti. Savaş yanlısı yazarların protesto edildiği dövizlerin taşındığı eylemde, 'Savaş Yanlısı Medya Amerika'ya\", \"Hürriyet Gazetesi Pentagon Bülteni\" gibi sloganlar atıldı.\n15 Mart 2003 Cumartesi günü Savaşa ve İşgale Hayır Platformu ve Irak'ta Savaşa Hayır Koordinasyonunun yoğun katılımlarıyla Sabiha Gökçen Havaalanı'nda hava alanlarımızın ABD'ye açılmasını protesto etmek amacıyla bir gösteri düzenlendi. Çeşitli avukat, yazar ve sendikaların katıldığı gösteri jandarma tarafından engellenmek istendi. Daha sonra yapılan görüşmelerle 5 kişilik bir heyet hava alanı içerisinde bilgi verilmek amacıyla kabul edildi. Heyetin görüşmesinden sonra Abdurrahman Dilipak, Av. Kezban Hatemi, Özgür-Der Başkanı Hülya Şekerci ve Irak'ta Savaşa Hayır Koordinasyonu adına Hasan Toprak basın açıklaması yaptı. Özgür-Der çocuk kulübü de savaşla ilgili bir skeç sundu.\n19 Mart 2003 Çarşamba günü oylanacak olan yeni tez­kere ile ilgili, AKP'li milletvekillerine, yaşanan vahşeti hatır­latmak ve tezkereye hayır demeleri için çağrıda bulunmak amacıyla Irak'ta Savaşa Hayır Koordinasyonu tarafından bir eylem gerçekleştirildi. ABD ve savaş karşıtı sloganların atıldığı eylem, yapılan basın açıklamasının ardından sona erdi.\nSavaşa ve İşgale Hayır Platformu'nun çağrısı üzerine ülkenin birçok şehrinde Cuma eylemleri başladı. İstanbul'da da 14 Mart Cuma günü Beyazıt'ta başlayan eylemler, her hafta daha da artan bir katılımla sürdü. 21 Mart 2003 Cuma günü Cuma namazı sonrasında Irak, Filistin, Afganistan ve dünyanın diğer bütün ülkelerinde katledilen Müslümanlar için gıyabi cenaze namazı kılmak için kadın-erkek binlerce Müslüman yine Beyazıt Camii'nde bir araya geldi. Tekbirler ve sloganlarla camiden çıkan Müslümanlar, ellerinde Amerika ve İsrail karşıtı dövizler taşıyarak yürüyüşe geçmek istedi. Topluluğa biber gazı ve copla sert bir şekilde müdahale eden polis, yürüyüşe izin vermedi. Küçük gruplar halinde dağılan Müslümanlar tramvay yolu üzerinden sloganlarla ABD ve onun yurt içindeki kolluk güçlerini protesto ettiler. Polisin coplu müdahalesi burada da sürdü. Bayanların ve çocukların yaralandığı eylemde 5 kişi gözaltına alındı.\n22 Mart 2003 Cumartesi günü sendikalar ve derneklerin katılımıyla Kocaeli'de ABD terörünü kınama mitingi düzenlendi. Küresel emperyalizmin savunucusu ve sermayedarlarından TÜSİAD'ın, MGK ve AKP hükümetinin protesto edildiği mitinge Özgür-Der kalabalık bir kortejle katıldı.\n23 Mart 2003 Pazar günü Irak'ta Savaşa Hayır Koordinasyonu tarafından ABD Başkonsolosluğu önünde ABD'nin Irak'a saldırısı protesto edildi. Konsolosluğa siyah çelenk bırakıldıktan sonra Irak'ta Savaşa Hayır Koordinasyonu adına Sami Evren bir konuşma yaptı. ÖZGÜR-DER, KESK, İHD, DİSK, EĞİTİM-SEN, ÖDP, EMEP ve SDP'nin katılımlarını gerçekleştirdiği eylem yapılan basın açıklamasının ardından sona erdi.\n27 Mart 2003 Perşembe günü, 35 yıl önce Dolmabahçe önünde demirleyen 6. Filo'yu protesto eden üniversitelileri anmak amacıyla Irak'ta Savaşa Hayır Koordinasyonu tarafından Dolmabahçe'de bir eylem düzenlendi. ABD karşıtı birçok dövizin taşındığı eyleme ÖZGÜR-DER, EMEK PLATFORMU üyesi sendikalar, meslek odaları, dergi çevreleri, ÖDP, EMEP, TKP gibi partiler katıldı.\n28 Mart 2003 Cuma günü ABD işgalini protesto etmek amacıyla binlerce Müslüman yine Beyazıt Camii'nde buluştu. Cuma namazı sonrası tekbirler eşliğinde camiden çıkan grup, başta Irak ve Filistin olmak üzere tüm dünyada ölen Müslümanlar için cenaze namazı kılıp dua etti. Nadir Ersoy, Ali Bakaner, Fuat Günday ve Rıdvan Kaya'nın konuşma yaptığı eylemde, ABD ve onun yurt içindeki işbirlikçilerini telin eden vurgular yapıldı. Yapılan duanın ardından eyleme son verildi.\n6 Nisan Pazar günü İstanbul Çağlayan Meydanı'nda küresel ABD emperyalizmine karşı olan sendikalar, partiler, dernekler ve sanatçıların destek verdiği \"Büyük İstanbul Buluşması\"na 40 bine yakın duyarlı insanın katılımı gözlendi. Irak'ta Savaşa Hayır Koordinasyonu tarafından düzenlenen mitingin Tertip Komitesi'nde yer alan Özgür-Der coşkulu bir kitleyle mitinge katıldı. Üç saat süren mitingde basın bildirisi okundu ve hep bir ağızdan ABD karşıtı sloganlar atıldı. Kutup Yıldızı, Koma Çiya, Ömer Karaoğlu, Grup Yorum, Grup Munzur, Ferhat Tunç ve Grup Vardiya'nın şarkı ve marşlarıyla coşan kitlenin attığı \"Her Yer Irak, Hepimiz Iraklıyız\" sloganıyla miting sona erdirildi.\nABD'nin Irak'ı işgal etmesiyle birlikte protestolar da ABD işgaline ve kapitalist yaşam tarzına yönelik gerçekleştirilmeye başlandı. 13 Nisan 2003'te Savaşa ve İşgale Hayır Platformu üyeleri ABD Başkonsolosluğu yakınlarındaki eski TÜYAP önünde toplandılar. \"ABD Defol\" pankartı taşıyan kitle konsolosluğa doğru yürüyüşe geçti. Ancak konsolosluğun bulunduğu sokağı kapatan polis, yürüyüşü engelledi. Eyleme polis barikatı önünde devam eden platform üyelerine Üniversiteli Müslüman Öğrenciler de \"Mazlum Halklar Yalnız Değildir! Zulme Karşı Küresel İntifada!\" pankartıyla destek verdi. Platform adına konuşma yapan Kenan Alpay, işgali ve katliamı protesto etmek için Amerikan hayat tarzını, Amerikan kültürünü sembolize eden Coca Cola, Marlboro, McDonalds, Levi's vb. sembolik değer taşıyan ABD mallarını boykot edeceklerini ifade etti. Ayrıca, sadece üzerinde 'Made in USA' yazan mamulleri değil, \"Amerika'dan daha Amerikancı\" ürünleri de bu protesto kapsamında değerlendireceklerini belirterek şunu söyledi: \"ABD mallarını boykot ediyoruz, Hürriyet okumuyoruz, Haber Türk izlemiyoruz.\" Sık sık sloganlarla kesilen konuşmanın ardından platform adına Prof. Dr. Ahmet Ağırakça bir basın açıklaması yaptı. \"ABD işgaline karşı teknolojik silahlarımız yok ama direniş gücümüz var\" diyen Ağırakça, bu direnişin bir parçasının da ABD malı almamak ve satmamak olduğunu, hiçbir Müslümanın evine, kursağına ABD malı girmemesi gerektiğini ve ABD ve İsrail ürünlerini protesto edeceklerini vurguladı. Ağırakça, \"İngilizleri 1920'lerde mağlup eden Irak halkı, bu onurlu işi tekrar yapacaktır. ABD işgalinin sonunu getirecek olan İslam ümmetinin kurtuluş savaşçıları olacaktır.\" diyerek sözlerini bitirdi. Açıklamanın ardından sloganlar ve tekbirler eşliğinde Pepsi Cola, Coca Cola, Marlboro maketleri ve ABD bayrağı yakıldı. \"Amerikanizme Hayır!\" dövizlerinin taşındığı eylemde, ABD cinayetlerini gösteren ve altında \"Unutmayacağız!\" ifadesi yer alan resimler, beş kişilik bir heyet tarafından konsolosluk önüne bırakıldı. Eylem, ABD emperyalizmine karşı direniş kararlılığı bildiren bir konuşma ve hep birlikte okunan bir marşla sona erdirildi.",
  "crawled_at": "2025-06-02T10:26:33.995943"
}