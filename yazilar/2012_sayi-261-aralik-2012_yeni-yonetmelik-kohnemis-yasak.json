{
  "id": "0831ad57-02e0-4457-9214-664438968bad",
  "title": "“Yeni” Yönetmelik: Köhnemiş Yasak",
  "author": "Haksöz",
  "year": "2012",
  "issue": "Sayı: 261 - Aralık 2012",
  "url": "https://www.haksozhaber.net/okul/yeni-yonetmelik-kohnemis-yasak-6701yy.htm",
  "content": "Milli Eğitim Bakanlığı (MEB)’in kılık-kıyafet yönetmeliği çerçevesinde başörtüsü yasağını sadece imam hatip okullarında kaldırması, diğer ortaokul-liselerde ise seçmeli Kur’an-ı Kerim dersi haricinde yasağı koruması Türkiye’de birçok şehirde protesto edildi.\n12 Eylül’ün yasakçı ruhunun yeni yönetmelikte yaşatıldığını ifade eden Özgür-Der ve çeşitli şehirlerdeki şubeleri başta olmak üzere birçok kuruluş MEB’i protesto etti ve hükümetten derhal bu yasağı kaldırmasını istedi.\nİstanbul’da 30 Kasım Cuma günü Fatih PTT önünden Başbakanlığa ve MEB’e açık mektup gönderen Özgür-Der Genel Merkezi, mümin hanımların ve kızların, Rablerinin emrine icabet niyetiyle başlarını örtmelerinin şu veya bu mekânda, şu veya bu mesleği icra ederken yasaklanabileceğine, sınırlanabileceğine dair bir yaklaşımın tümüyle gayri meşru bir yaklaşım olduğuna dikkat çekti. Özgür-Der, yasağı, insanlar üzerinde ilahlık iddiasının bir yansıması ve açık bir tuğyan eylemi olarak niteledi.\n“İnancımız, kimliğimiz pazarlığa tabi değildir.” ifadesine yer verilen mektupta inanç yasağının temel bir sorun olduğu ve kısmi düzeltmelerle bu sorunun çözülemeyeceği belirtildi. Halen bazı okullarda Gestapo zihniyetli idareciler ve kişiliksiz yetkililer yüzünden başörtülü çocuklara yönelik 12 Eylül ve 28 Şubat süreçlerini anımsatan baskıcı uygulamaların da devam ettiğinin hatırlatıldığı mektupta “Sizin bu zalimlerden ve zulüm dönemlerinden farkınız sadece imam hatip okullarında ve seçmeli Kur’an derslerinde başörtüsü takabilme serbestîsi mi olacak? Bilin ki, biz asla buna razı olmayacağız!” denildi.\nÖzgür-Der’in İstanbul’daki eyleminin yanı sıra aynı gün ve devam eden günlerde Diyarbakır, Batman, Ankara, Sivas ve İzmir’de bulunan şubeleri de yönetmeliği protesto ettiler. Ayrıca Van, Adana, Tatvan, Trabzon ve Antalya Özgür-Der şubeleri çeşitli kuruluşlarla birlikte ortak eylem düzenleyerek “yeni” yönetmeliğin yasakçı yüzüne tepki gösterdiler.",
  "crawled_at": "2025-06-02T10:26:33.995943"
}