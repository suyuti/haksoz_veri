{
  "id": "a69bedd7-a91a-4f23-a948-78f91df7629a",
  "title": "Okuyanlarımızla",
  "author": "Haksöz",
  "year": "1993",
  "issue": "Sayı: 26 - Mayıs 1993",
  "url": "https://www.haksozhaber.net/okul/okuyanlarimizla-367yy.htm",
  "content": "Dergimizin 3. yılındaki ilk sayısı İst. DGM tarafından toplattırıldı. Toplatma kararına, İslami Hareket Örgütü üyesi oldukları suçlamasıyla gözaltına alınan ve gözaltı süresi içinde türlü işkencelere tabi tutulan müslümanlardan Av. Hüsnü Yazgan'la yaptığımız ve yayınladığımız röportaj gerekçe gösterildi.\n25. sayımızla ilgili olarak okuyucularımızın mektup, telefon ve bizzat görüşme yoluyla birçok teşvik unsuru veya eleştirel öneriler taşıyan değerlendirmeleri ile muhatap olduk. Hepsine ayrı ayrı teşekkür ediyoruz. Özellikle eleştirel önerileri imkanlarımız ölçüsünde dikkate alacağımızı ifade etmek istiyoruz.\nGeçen sayımızda dergimizde bir okuyucu köşesi açacağımızı ilan etmiştik. Ve dergimizle ilgili genel olarak veya dergimizdeki herhangi bir yazı hakkında yapacağınız değerlendirmeleri, müslümanların sorunlarıyla ilgili değinmek istediğiniz düşüncelerinizi veya aktarmak istediğiniz önemli bir haberi bu köşede yayınlanmak üzere kısaca kaleme alarak bize göndermenizi istemiştik. Bu sayımızda \"\nOkuyucu Köşesi\n\"ne gelen mektupları yayınlıyor ve isteğimizi yeniliyoruz.\nBu sayımızda S.Ü. Fen-Edebiyat Fakültesi Tarih Bölümü öğretim üyesi Doç. Dr. Mikail Bayram'ın dergimize verdiği '\nsahabe dönemindeki ictihadi yaklaşımları ve günümüzle ilişkisini\n' konu edindiği bir yazısını yayınlıyoruz.\nGelecek sayımızda ise \"\nGelenek\n\" konusunda yaptığımız bir soruşturmaya yer vereceğiz.\nOkuyucularımızdan 25. sayı için ve daha önceki sayılar hakkında da gelen eleştiriler genellikle yazı puntolarının küçüklüğü hakkında yoğunlaşıyor. Sınırlı sayfa sayımız içinde yazmak istediğimiz konular Çoğalınca, imkanlarımız dahilinde en uygun çözüm olarak yazı puntolarının küçültülmesi yoluna gitmiştik. İnşaallah bu konudaki eleştirileri de azaltan bir düzenleme gayreti içinde olacağımızı belirtirken, karşılıklı ilgilerimizin daha da canlandırılması dileğimizi yenileriz.",
  "crawled_at": "2025-06-02T10:26:33.995943"
}