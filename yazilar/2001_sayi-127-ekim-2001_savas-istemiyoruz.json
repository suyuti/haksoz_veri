{
  "id": "1d2a1782-4d7c-41cd-82bb-be64377c2547",
  "title": "Savaş İstemiyoruz!",
  "author": "Özgür-Der",
  "year": "2001",
  "issue": "Sayı: 127 - Ekim 2001",
  "url": "https://www.haksozhaber.net/okul/savas-istemiyoruz-3126yy.htm",
  "content": "11 Eylül günü ABD'nin New York ve Washington şehirlerinde gerçekleştirilen saldırıların ardından tüm dünyada yoğun ve şiddetli biçimde savaş rüzgarları estirildiğini endişeyle izliyoruz. ABD yönetimi bu saldırıları gerekçe göstererek kapsamlı bir savaş hazırlığı sürdürmekte ve pek çok ülkeyi de kendi yanında saf tutmaya zorlamakta, işbirlikçiliği dayatmaktadır.\nİlk hedef olarak Afganistan seçilmiştir. On yıllardır savaşın getirdiği acı, yıkım ve yoksulluk pençesinde kıvranan Afgan halkı şimdi de Amerikan bombalarının, füzelerinin ve işgalinin tehdidi altındadır. Teröre karşı mücadele adı altında bir halk topyekün terörize edilme tehlikesi ile yüz yüzedir. Halbuki masum insanların ölümü asla başka masumların öldürülmelerinin, kitlesel boyutlarda gerçekleşmesi kaçınılmaz katliamların ve yeni acı ve gözyaşlarının gerekçesi olamaz, olmamalıdır!\nSon günlerde yazılı ve görüntülü basına yansıyan haberlerden, uluslar arası teröre karşı işbirliği adı altında ABD'nin Türkiye'den bir takım taleplerde bulunduğunu ve T.C. devleti adına ABD yönetimine gönderilen bir mektupla da tüm bu taleplerin karşılanacağının taahhüt edildiğini öğrenmiş bulunuyoruz. Bu tutum açıkça kardeş bir halka düşmanlık, en hafif tabiriyle savaş kışkırtıcılığı demektir. Bu tutum on yıllardır adeta kesintisiz biçimde izlenen mahrum halklara karşı düşmanlıklar içeren politikalar zincirinin yeni bir halkası olmaya adaydır. Halbuki içerde de, dışarıda da acil ihtiyacımız olan şey sindirme değil, özgürlük ve kardeşliktir.\nBirçok araştırma kuruluşunun raporları ve kamuoyunun çeşitli biçimlerde yansıttığı tepkilerin de açıkça ortaya koyduğu gibi halkımız savaş istemiyor. ABD'nin peşine takılarak ülkemizin yeni maceralara sürüklenmesini kabul etmiyor. 8u itibarla ABD yönetimine gönderilen mektupla verilen sözleri halk iradesinin değil, halkına ters düşmüş bir elitin \"yabancı\" ve \"yalnız\" ruh halinin bir yansıması olarak görüyor ve reddediyoruz.\nTaleplerimiz:\n1- Başka ülkelerin iç işlerine müdahale egemenlik hakkının ihlalidir. Afganistan'da yönetime muhalif örgüt ve hareketlerin destekleneceğine dair sözler uluslar arası hukuka göre suçtur. Türkiye kardeş ülkelerin iç işlerine karışmamalıdır!\n2- Bombalar suçlu ve masum ayırmaz! ABD uçaklarına yakıt ve ikmal desteği sağlamak katliama ortak olmak demektir. Türk hava sahası ve havaalanları ABD uçaklarına kapatılmalıdır!\n3- Topraklarımız kardeş halklara karşı saldırı zemini olamaz. Tüm üsler kapatılmalıdır!",
  "crawled_at": "2025-06-02T10:26:33.995943"
}