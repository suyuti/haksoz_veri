{
  "id": "8a7548e7-6980-4674-948d-7273e97b278d",
  "title": "Yeni Bir Dünya",
  "author": "Gülfer Güzel",
  "year": "2013",
  "issue": "Sayı: 273 - Aralık 2013",
  "url": "https://www.haksozhaber.net/okul/yeni-bir-dunya-6952yy.htm",
  "content": "Bir dünya kurmalısın yüreğinde,\neğer yüreğim tutsak diyorsan;\ndüşlerinde yaşatmalısın o sırlı ve efsunlu dünyayı…\nYeni bir dünya işte\ndireniş ve sabırla örülü olmalı\nbir ucuna iman bir ucuna ahlâk kazınmalı\nyolu hicret menzili cennet misâli bir dünya\nsevgi ve merhamet tohumları ekilmeli toprağının her karışına\nyorgun bedenlere inat dimdik yürekler olmalı\nve maddeden müteşekkil,\nkutsanmış bir dünyaya mukabil,\nYeni bir dünya işte…\nModern insanları ve modern bir düzeni olmamalı mesela…\nalbenisi ve ihtişamı olmayıp\nnicesine barınak olmuş kaldırımlar ardındaki dünya…\nTozlu raflarda unutulmaya terk edilmiş hayatlar\ngün yüzüne çıkarılmalı meskenlerden…\nBilinmezliğin ardına düşen, çıkar ve menfaat keşfine çıkmış\nözünden bîhaber\nkendini yitirilmişliğe mahkûm etmiş\nhayatın anlamına yürümek yerine\nbir boşluğa kilitlenmiş, aciz yüreklerin olmadığı bir dünya…\nNe zalime ne de zulme otağ olmamalı işte…\nAdalet ve uhuvvet kanatlarıyla uçan bir dünya\nzemine edep nakış nakış dokunmalı\npak ve masum sevdalara umut olmalı\nderman olmalı her can\naşk kokmalı her cânân\nenaniyetin unutulduğu\nkardeşliğin, isarın oluk oluk aktığı\nEnsar-Muhacir temsiliyle\nyüreklerin tuğlalar misali birbirine tutunduğu bir dünya…\nYeni bir dünya işte…\nNasıl anlatmalı?\nÇocuklar ağlamamalı mesela\nanalar kahırla yakarmamalı\ninsanlar birbirlerini yüreklerinden vurmayı unutmalı işte…\nSırlı bir dünya…\nZevk ve eğlenceden uzak…\nmetaı erdem ve hakkaniyet olacak…\nkibirden, öfkeden ırak\nhayatın en güzel rengiyle boyanacak\nYeni bir dünya…",
  "crawled_at": "2025-06-02T10:26:33.995943"
}