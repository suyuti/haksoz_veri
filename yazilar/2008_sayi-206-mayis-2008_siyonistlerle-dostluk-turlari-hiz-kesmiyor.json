{
  "id": "71a20648-5c9f-4689-95c0-a427dcc90bf9",
  "title": "Siyonistlerle Dostluk Turları Hız Kesmiyor!",
  "author": "Haksöz",
  "year": "2008",
  "issue": "Sayı: 206 - Mayıs 2008",
  "url": "https://www.haksozhaber.net/okul/siyonistlerle-dostluk-turlari-hiz-kesmiyor-5517yy.htm",
  "content": "Filistin’i işgal ederek Ortadoğu’da kan, vahşet, zulüm devleti inşa eden Siyonist oluşum 60. yılını kutlamaya hazırlanırken “dostları” da İsrail’i ziyaret etmekten geri durmuyor. Bunun son örneğini Türkiye halkları açısından bir utanç örneği olan Türkiye-İsrail Dostluk Grubu üyeleri 10 Nisan’da İsrail’e bir ziyaret gerçekleştirerek gösterdi. AK Parti Milletvekili Hasan Murat Mercan başkanlığında AK Parti Karabük Milletvekili Mehmet Ceylan, AK Parti Çankırı Milletvekili Suat Kınıklıoğlu, MHP Ankara Milletvekili Deniz Bölükbaşı, CHP İzmir Milletvekili Şükrü Elekdağ, AK Parti İstanbul Milletvekili Nursuna Memecan’dan oluşan 6 kişilik parlamento heyeti, İsrail’deki temasları sırasında, sırasıyla işgal devletinin başı Şimon Peres, Meclis Başkanı Dalia İtzik ve Türk-İsrail Parlamentolar Arası Dostluk Grubu Başkanı Avshalom Vilan ile bir araya geldi. Siyonist devlet ile Türkiye arasındaki ilişkiler bütün tepkilere rağmen her geçen büyüyerek devam ediyor. Kamuoyu araştırmaları Türkiye toplumunun İsrail karşıtı tutumunu net bir biçimde ortaya koymasına rağmen Meclis’teki partiler söz konusu İsrail olunca aralarındaki bütün ihtilafları bir kenara bırakıp Siyonist muhipliği yarışına girişebiliyorlar.\nMeclis Dışişleri Komisyonu Başkanı AK Partili H. Murat Mercan, bu utanç ziyareti yetmezmiş gibi Siyonist devletin saldırılarını meşrulaştırıcı açıklamalarda bulunmaktan da geri durmadı. Mercan, Gazze’den Sideroth kentine atılan roketleri kastederek\n“İsrail’in bölgedeki güvenlik endişelerini herkes anlamalı. Bir ülke her an roket saldırılarıyla karşı karşıya kalıyorsa, bunu anlamak gerekiyor.”\ndedi. Siyonist oluşumun işgalci varlığını sorgulamayıp bizatihi işgale karşı ortaya konan meşru direnişi sorgulayan zihin yapısına çok da fazla söylenecek söz bulunmuyor. İnsani ve İslami değerleri alabildiğince ucuzlaştıran, akıl ve vicdanı reel politiğe tutsak eden bir siyasetin ‘Kassam füzeleri’ karşısında İsrail politikalarını meşrulaştırıcı bir çıkarımda bulunması gayet doğal. Oysa Murat Mercan ve refikleri zahmet edip de birkaç kilometre öteye geçerek Filistin halkının yaşadıklarını görselerdi kim bilir belki vicdanları biraz olsun harekete geçer, tutulmuş akılları işlemeye başlar ve İsrail’le “dost” olmanın utancını hissedebilirlerdi.\nMurat Mercan, Filistin halkının, topraklarını işgal eden bir çetenin kurmuş olduğu zulüm düzenine karşı direnmenin ne demek olduğunu anlamak istemiyor. Anlamak istemediği gibi bir de Azerbaycan’a İsrail ile işbirliğini artırması yönünde çağrıda bulunuyor. İçine düştüğü zilleti bir de yaygınlaştırmaya çalışıyor.\nDaha önce işgal devletinin Şimon Peres, Ariel Şaron gibi elebaşlarını Türkiye’de ağırlama onursuzluğunu gösterenler bu defa da Murat Mercan vasıtasıyla TBMM Başkanı Köksal Toptan adına, İsrail Meclis Başkanı Daila İtzik’i Türkiye’ye davet etti. Siyonist katillerle işbirliğinin tadına doyum olmayınca bu tür ziyaretleri devam ettirme azmindeler anlaşılan.\nİşlediği insanlık suçlarının doruğa çıktığı, Gazze’nin ambargo, katliam, bombardımanlarla kuşatıldığı bir zaman diliminde parlamenterlerin İsrail’e yaptığı bu ziyaret Türkiye açısından kara bir leke olarak tarihe geçmiştir. Bu kadar vahşet ve zulme rağmen İsrail’e giderek dost ve müttefik olduğunu açıkça ortaya koyan ve İsrail’le Dostluk Grubu üyeliğini sürdüren zevata söylenecek pek bir şey yok aslında. Kulakları sağır ve gözlerine bir çeşit perde gerilmiş olanlar Filistin’in sesini duyamaz ve tokalaştıkları Siyonist ellerin ne kadar kanlı olduğunu kavrayamazlar.",
  "crawled_at": "2025-06-02T10:26:33.995943"
}