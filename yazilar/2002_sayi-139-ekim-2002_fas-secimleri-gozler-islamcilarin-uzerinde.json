{
  "id": "b4dfe959-6031-4a42-a5c1-6d950229532c",
  "title": "Fas Seçimleri: Gözler İslamcıların Üzerinde",
  "author": "Haksöz",
  "year": "2002",
  "issue": "Sayı: 139 - Ekim 2002",
  "url": "https://www.haksozhaber.net/okul/fas-secimleri-gozler-islamcilarin-uzerinde-3461yy.htm",
  "content": "Fas'ta 27 Eylül Cuma günü yapılan seçimleri iktidardaki Sosyalist Halk Güçleri Birliği kazanırken en büyük sürprizi İslamcı Adalet ve Kalkınma Partisi yaptı ve Fas Parlamentosu'na büyük bir güç olarak girmeyi başardı. Başbakan Abdurrahman Yusufi'nin liderliğindeki Sosyalist Birlik 50 sandalye ile birinci olurken, müttefiki muhafazakâr El-İstiklal partisi 48 sandalye kazandı. Sandalye sayısını 14'ten 41'e çıkaran Adalet ve Kalkınma Partisi seçimlerin en karlı partisi sayılırken, Milli Bağımsız İlerleme Partisi 41 sandalye ile dördüncü parti oldu.\nSeçimlerin 14 milyon kayıtlı seçmenden sadece %52sinin katılımıyla gerçekleşmesi Fas siyasi sitemine güvensizliğin boyutlarını göstermekte. Yasaklanmış bulunan en büyük İslamcı grup el-Adl ve-l İhsan seçimleri boykot etti. Eğer seçimlere girebilmiş olsaydı, el-Adl'in büyük bir oy elde edeceği sanılmakta. 26 partinin katıldığı seçimlerde 22 parti Meclis'e temsilci sokmayı başardı. Kadınlar seçimlerin bir diğer galibi sayılmaktalar. Önceki Meclis'te sadece iki sandalye ile temsil edilirken, yeni parlamentoda 325 sandalyenin 34'ü kadın adaylarca elde edildi. %10 kadın temsilci oranı Arap dünyasında bir ilk oluşturmakta.\n1999 yılında kurulan Adalet ve Kalkınma Partisi Şeriat'ın uygulanmasını savunuyor. Alkolün, kadın erkek karışık girilen plajların ve bankacılık sisteminin yasaklanmasını isteyen Parti özellikle yoksul kitlelere yönelik sosyal çalışmalarla kendisine güçlü bir taban oluşturdu. Politik gözlemciler Adalet ve Kalkınma Partisi'nin güçlenmesinin başta Fransa olmak üzere Fas'a kredi sağlayan batılı ülkelerce hoş karşılanmayacağını dile getiriyorlar.",
  "crawled_at": "2025-06-02T10:26:33.995943"
}