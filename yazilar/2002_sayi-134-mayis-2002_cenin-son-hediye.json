{
  "id": "84b7ac06-27b7-4a4d-a05b-6489a033b566",
  "title": "Cenin Son Hediye",
  "author": "Atavi Osman Erdemir",
  "year": "2002",
  "issue": "Sayı: 134 - Mayıs 2002",
  "url": "https://www.haksozhaber.net/okul/cenin-son-hediye-3343yy.htm",
  "content": "Ölümün varoşlarında ölüm yazılır\nÖlümün varoşlarında canlar\nAylardan katliam günlerden Cenin\nTüm şehir alev alev yanarken\nGüneşler düşüyor gözyaşının ucuna\nŞehrin damarları çekiliyor\nHer köşe başında ölüm ölüyor\nCenin kampına ölüm çökmüş\nYüzlerce iz düşmüş ateşe\nYüzlerce çocuk al kundağından\nÖlüme belenmiş sualsiz\nKesik bir baş yanık bir beden\nCeninde kıyamet kopmuş\nYıldızlar sönmüş\nAy tutulmuş geceye\nBir İsra yolcusunun aşkına\nCenin caddelerinde ölüm geziyor\nKatline ninni söylenen çocuklar\nSütüne kan damlatan ana\nSol memesinden vurulmuş\nKalbinin mührü üstüne\nElleri paramparça\nYüreği paramparça\nEmzirir ölü bedenleri\nYavrusuna mühürlü dudaklarıyla\nCenin çıkmazından kan sızıyor\nDamar damar sokaklara akarken\nÇocukların gözleri donmuş\nÇığlıklar arşa çıkıyor\nYüzlerce can...\nBir uçak bin tank ki\nYaşam ve ölüm\nBir de Cenin\nBir direniş güncesi yazılıyor\nRamallah'ta, Tulkarim'de, Cenin'de\nKan kırmızı şarkısında Beyt\nAh Cenin çocukların al kundağı\nŞehadetin son durağı\nKıbleden esen rüzgarın hafifliği\nSiyah kirpiklerde bir damla kan\nRasul'ü hatırlatır bir de Hayber'i\nCenin gününde bir şehir yakılıyor\nBir şehir ki içinde binlerce can\nBütün ışıklar sönmüş\nBütün sokaklar kapatılmış\nGök hicabına ağlıyor\nAğlıyor Mescid­i Aksa\nAğlıyor ölüm\nSokak sokak cadde cadde\nÖlüyor ölüm...\nCenin gününde bir şehir yakılıyor\nBir şehir ki küllerinden direniş doğuyor\nBir şehir ki yaşamı şehit üstüne\nBir şehir ki hayatı ölüm üstüne\nŞahin bakışlı kızları­oğullarıyla\nŞakayık ovasının gül bahçesi\nAksa'ya sunulan en son hediye\nCenin!..",
  "crawled_at": "2025-06-02T10:26:33.995943"
}