{
  "id": "d92a82d1-f49c-4914-8063-27e31569b345",
  "title": "Marmara İlahiyat’ta Protesto",
  "author": "Haksöz",
  "year": "2001",
  "issue": "Sayı: 119 - Şubat 2001",
  "url": "https://www.haksozhaber.net/okul/marmara-ilahiyatta-protesto-2947yy.htm",
  "content": "MÜ İlahiyat Fakültesi'nde 10 Ocak günü başlatılan başörtüsü yasağına ilk tepki 15 Ocak günü fakülte öğrencilerinden ve kitle örgütlerinden geldi. Mazlum-Der, Özgür-Der, İHD, Ak-Der ve Hukukçular Derneği temsilcileri fakülte önünde yasağı kınayan birer konuşma yaptılar. Esra Çiftçi bayan öğrenciler adına konuşmada şu vurguları yaptı:\n\"... Erzurum, İzmir ve Samsun İlahiyat Fakültelerinden sonra Marmara İlahiyat'ta da uygulanmaya çalışılan yasağa karşı şimdiye kadar söylenenleri bir kez daha yineliyoruz:\nBaşörtüsü Kur'an'ın emri, müslüman kadının kimliğidir. Bizler bu kimliğimizle varız ve bu kimliği ne YÖK'ün emirleri ne de birilerinin fetvalarıyla terk edecek değiliz. Bu yasak tamamen hukuka ve insan haklarına aykırı bir uygulamadır,\nİslam'ın ve Kur'an'ın öğretildiği bir fakültede uygulanan başörtüsü yasağına karşı öncelikle tutarlı, ilkeli ve İlmi gerçeklerin peşinde olan tüm ilahiyatçı öğretim görevlilerini başörtüsü konusunda Allah'ın emrinin ne olduğunu açıklamaya davet ediyoruz. Öğrenimlerine devam eden biz öğrenciler, gündeme gelen fevri davranışlar bahane edilerek dayatılan tüm hak ihlalleri karşısında susmayacağız. ... Gaspedilmeye çalışılan tüm haklarımızı alabilmek için mücadele edeceğiz.\"\n15 Ocak'ta başlayan sınavlara başörtülü öğrencilerin alınmaması üzerine erkek ve bayan öğrencilerin önemli bir kısmının başlattığı boykot yeni Dekan Z. Beyaz'ın televizyon ekranlarından savurduğu tüm tehditlere rağmen kesintisiz devam etmiştir. Bu sefer 5 Şubat'ta başlayan bütünleme sınavlarında kız ve erkek öğrencileri birbirinden ayrıştırıp boykotu kırabilmek için, kız öğrencilere eğer başlarını açar, bere veya peruk takarlarsa sadece bayan öğretim üyelerinin nezaretinde fakültenin çöp kapısından içeri girerek sınavlara katılabilecekleri bildirilmiştir. Ancak bu şeytani buluş öğrencileri bölememiş ve boykot kırılamamıştır. Bu arada dayatmalara karşı çıktığı için öğretim üyeliği görevinden istifa ederek öğrencilerin yanında yer alan Veli Karataş, takdirle karşılanan onurlu bir tavra örneklik oluşturmuştur.",
  "crawled_at": "2025-06-02T10:26:33.995943"
}