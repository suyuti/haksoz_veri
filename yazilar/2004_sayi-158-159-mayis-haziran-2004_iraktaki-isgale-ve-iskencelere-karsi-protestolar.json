{
  "id": "82afe1e5-a42e-4850-862f-5e0e36fd73bf",
  "title": "Irak’taki İşgale ve İşkencelere Karşı Protestolar",
  "author": "Mehmet Ali Aslan",
  "year": "2004",
  "issue": "Sayı: 158/159 - Mayıs/Haziran 2004",
  "url": "https://www.haksozhaber.net/okul/iraktaki-isgale-ve-iskencelere-karsi-protestolar-4030yy.htm",
  "content": "ABD öncülüğündeki işgal güçlerinin Nisan ayının başlarında başta Felluce olmak üzere tüm Irak'ta tırmanan katliamlarını protesto etmek ve Irak halkının direnişini desteklemek amacıyla Özgür-Der 10 Nisan'da İstanbul Tepebaşı'nda bir basın açıklaması eylemi gerçekleştirdi. \"Yaşasın Irak İntifadası\" yazılı bir pankart açarak yürüyüşe geçen topluluk eski TÜYAP fuar alanında bir halka oluşturdu. Irak'taki katliam görüntülerine ait \"Unutmayacağız!\" yazılı resim-dövizlerin taşındığı eylemde \"Katliam Son Bulsun, İşgalciler Defolsun\" başlıklı basın açıklaması metnini Özgür-Der Genel Başkanı Hülya Şekerci okudu.\nBasın açıklamasının okunması sırasında kitle sık sık \"Irak'a Özgürlük Direnişle Gelecek!\", \"Felluce'ye Selam Direnişe Devam!\", \"Irak, Bush'un Vietnam'ı Olacak!\", \"İntifada Sürüyor, Direnen Halklar Özgürleşiyor!\" sloganlarıyla eyleme katıldı. Hülya Şekerci basın açıklamasının sonunda Türkiye devletinin Haziran ayında İstanbul'da yapılması planlanan NATO zirvesine ev sahipliğinin yeni katliam ve saldırı suçlarına ortak olmak anlamına geleceğini ve bu işbirliği suçuna sessiz kalınamayacağını vurguladı. Hülya Şekerci'nin sözlerine kitle \"NATO'ya Hayır, Katillere Geçit Yok!\" ve \"İşbirlikçi İktidar İstemiyoruz!\" sloganlarıyla destek verdi.\nBasın açıklamasına katılarak destek veren Irak'ta İşgale Hayır Koordinasyonu sözcülerinden Ayşe Yılmaz ve Küresel Barış ve Adalet Koalisyonu sözcülerinden Tayfun Mater de birer konuşma yaptılar. Ayşe Yılmaz ve Tayfun Mater konuşmalarında Irak'ta süren işgale tüm dünyada olduğu gibi Türkiye'de de kolektif bir bilinç ve dayanışmayla karşı konulmasının önemine dikkat çektiler.\nÖzgür-Der Çocuk Kulubü üyelerinin Iraklı çocukların acılarını paylaşma ve umuda çağrı içerikli ezgiyi söylemeleri ve ardından topluluğun hep birlikte İntifada marşını okumalarıyla devam eden protesto, dergimiz editörü Kenan Alpay'ın okuyup, topluluğun da tekrarladığı dua ile sona erdi.\nAynı gün, Irak'ta yaşanan katliamlar Özgür-Der Ankara Girişimi tarafından ABD Büyükelçiliği önünde yapılan bir basın açıklamasıyla Ankara'da da protesto edildi.\nAkay Caddesi'nde toplanan ve aralarında Özgür-Der Tatvan Şubesi'nden katılımcıların da bulunduğu topluluk \"Kahrolsun ABD Emperyalizmi\", \"Mazlumlar Tutsak, İşgal Altında; Yaşasın Küresel İntifada\" sloganları atarak ABD Büyükelçiliği önüne geldiler. Elçiliğin önünde Ankara Özgür-Der Girişimi adına basın açıklamasını okuyan Ayhan Türk: \"Savaşı ve işgali meşrulaştırmak için kitle imha silahları yalanına sarılan, ardından terör demagojisine başvuran ve Irak halkına götüreceğini iddia ettiği demokrasi, insan hakları gibi söylemleri bir kenara bırakarak yıllardır Saddam rejimi altında acılar ve işkenceler çeken insanlara kandan, bombadan ve gözyaşından başka bir şey götürmeyen Emperyalist ABD bir hafta içerisinde yaptığı katliamlarla vahşiliğine bir yenisini daha eklemiştir.\nTüm dünyaya sesleniyoruz: Masum insanları acımasızca katleden, ibadet mekanlarını, hastaneleri bombalayan, ülkeleri pervasızca işgal eden gözünü kan bürümüş ABD ve onun işbirlikçileri mi terörist? İşgal edilen ülkelerini, şehirlerini, evlerini, değerlerini, onurlarını ve İslam'ı savunan insanlar mı terörist?\nBizler, emperyalist güçlerin Irak'ta işledikleri suçlar karşısında sessiz kalmanın tarih ve insanlık önünde bir vebal olduğunu, Irak halkının direnişini desteklemenin ve Iraklı kardeşlerimizle dayanışma içerisinde olmanın ise bir sorumluluk, kaçınılmaz bir görev olduğuna inanıyoruz.\" dedi. Yapılan basın açıklamasından sonra topluluk sloganlar eşliğinde ABD Büyükelçiliği önünden ayrıldı.\nÇağlayan'da Miting: Irak'a Özgürlük Direnişle Gelecek\n9 Mayıs'ta İHH'nın çağrısıyla \"Irak'ta İşgale ve İşkenceye Hayır\" mitinginde bir araya gelen on binlerce kişi ABD, İngiltere ve İsrail vahşetini tel'in etti. Çağlayan Abide-i Hürriyet Meydanı'nda yapılan mitinge Müslüman, sol ve sağ çizgiyi temsil eden çeşitli sivil toplum kuruluşları, siyasi partiler, sendikalar ve öğrenci grupları destek verdi. Çok sayıda katılımcı kurumun temsilcilerinin konuşma yaptığı mitinge, pankart, döviz, flama ve sloganların çeşitliliği coşku kattı.\nŞişli Camii'nden kortej halinde yürüyerek meydana giren Özgür-Der de uzun ve coşkulu bir kitleyle mitinge katıldı. Arapça, Kürtçe, Türkçe ve İngilizce pankart, döviz ve resimlerle yürüyen Özgür-Der korteji en önde şehitlerin ve mücadele önderlerinin posterlerini taşıdı.\nFelluce, Necef, Kerbela ve direnen diğer Irak şehirlerine, Filistin'e ve mücadelenin sürdürüldüğü her bir yere selamın gönderildiği miting, Irak'a özgürlüğün işkenceci katillerin getirdiği demokrasi ile değil ancak direnişle geleceğini haykıran binlerin sesi oldu. Haziran'ın sonunda İstanbul'da yapılacak NATO zirvesi için \"NATO'ya Hayır; Katillere Geçit Yok!\" sloganıyla katilleri karşılama hazırlığı içerisinde olduğunu gösteren kitle, Iraklı kadının Irak'taki zulüm ve işkenceleri anlatan konuşmasıyla duygusal anlar yaşayarak gözyaşlarına boğuldu. Katil, tecavüzcü emperyalistlerin hesap verecekleri sloganlarının atıldığı mitingde çok sayıda ABD, İngiliz ve İsrail bayrağı yakılırken; darağacına asılan Bush'un kuklası da tekbirler eşliğinde ateşe verildi. Miting yapılan dua ile sona ererken Özgür-Der'in alandan kortej halinde ayrılmak istemesine barikat kurarak engel çıkartan polise karşı, \"Halka Değil, İşgalciye Barikat!\" sloganıyla grup geldiği istikamette dağıldı.\nİşkenceci Katiller Ankara'da da Protesto Edildi\nABD ve İngiltere'nin Irak'taki işgalini ve yaptığı işkenceleri kınamak, protesto etmek amacıyla İlkav, Genç Birikim Dergisi ve Haksöz Dergisi Ankara Temsilciliği tarafından Abdi İpekçi Parkı'nda bir basın açıklaması yapıldı. Yaklaşık 400 kişilik topluluk \"İslami Direniş İşkenceyi Boğacak\" sloganı eşliğinde Abdi İpekçi Parkı'na geldi. Haksöz Dergisi sorumlusu Ayhan Türk'ün, Irak'ta işkenceye, tecavüze uğrayan binlerce kadından birisi olan ve Ebu Garip Hapishanesi'nde tutuklu bulunan Iraklı bir kadının mektubunu okuması sırasında duygusal anlar yaşandı. Daha sonra İlkav Başkanı Mehmet Pamak şu açıklamayı yaptı: \"Ey zalimler, katiller, işkenceci alçak emperyalistler! Sizler de biliniz ki, bizi vurup öldürmekle bitiremeyeceksiniz, bu aşağılık işkencelerinizle korkutup sindiremeyeceksiniz. Çünkü biz, yok edilemez, tüketilemez, sindirilemez ve yıldırılamaz bir imanın ve şehid kanlarının bereketiyle her türlü zulme karşı yeniden doğarız. Bizi İslam'ın şeref ve aydınlık yolundan, bizi Resul'ün, şahidlerin, şehidlerin yolundan hiçbir güç ve hiçbir tehdit uzaklaştıramaz. İnsanlığın onurunu kurtaracak, insana saygınlık ve şeref kazandıracak Kur'an mesajını temsilden ve dünya insanlığına ulaştırma mücadelesinden vazgeçiremeyeceksiniz. Tevhid, adalet ve özgürlük mücadelesinin yaygınlaşmasına ve bu mücadelenin küresel emperyalizmi boğacak küresel bir intifadaya dönüşmesine engel olamayacaksınız Allah'ın izniyle.\" Daha sonra tekbir sesleri eşliğinde Amerikan, İsrail ve İngiliz bayraklarını yakan topluluk alandan sloganlarla ayrıldı.",
  "crawled_at": "2025-06-02T10:26:33.995943"
}