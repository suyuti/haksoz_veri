{
  "id": "2876606d-5317-4d63-aa45-386ee9159b27",
  "title": "Sessiz Çığlık (Halep)",
  "author": "Osman Sevim",
  "year": "2017",
  "issue": "Sayı: 310 - Ocak 2017",
  "url": "https://www.haksozhaber.net/okul/sessiz-ciglik-halep-7649yy.htm",
  "content": "Sevdamız kadar güzeldi\ngözlerinden vuruldu Halep (gece)\nkan rengi bir şafakta (umut)\nha düştü ha düşecek (çocuk)\nÇocuklarımız\nEllerinden çamur damlıyor\nSobelenmiş yüreklerin dudakları kanıyor.\nArtık saklanacak bir duldalık yok\nZulüm basmış dört bir yanı\nAnnelerin düşleri yanıyor\nBabamın avuçları\nMoloz yığınlarının altında\nGelinlik giysilerinde\nGergeflere işleniyor çocuklar\nGenç kızların kanayan ellerinde\nHer biri bir mücahid\nDikilmişler zulmün karşısına\nDikilmişler korku nedir bilmeden\nŞehadet parmaklarında kan\nÇiçek açmış gözlerinde\nŞehadetin muştusu dudaklarında\nYavaş yavaş ölen\nBir şehir var orada (Halep)\nHer biri Uhud’dan çıkmış gibi\nÖmer gibi Osman gibi Ali gibi\nHamza gibi yürekleri parçalanmış\nDişlerinden kan sızıyor Hind’in\nEhrimen’in Ahuramazda’nın (çocuklarının)\nAlev alev yanan bir şehir\nAteşi kutsayan katil ellerde\nYavaş yavaş ölen\nBir şehir var (Halep)\nGömerken tohumlarını toprağa\nMırıldanıyor kurumuş dudakları\n-hasbunallah ve ni’mel vekil-\nPeçesi yırtılıyor bu zalim çağın\nVe düşüyor takiyyeler\nDüşüyor şeytan suretinde (hizipler)\nKurdukları sofralarda\n“büyük şeytan-küçük şeytan” ve\nEn büyük şeytan takiyyesiyle\nSofranın en başında sunak taşlarına yatırıyor İsmailleri\nAyşeleri Zeynepleri çekiyor saçlarından\nBir Endülüs yaşanıyor Halep’te\nGüvercinler gerdanından boğazlanıyor\nCan çekişiyor hicabım\nKatil sineklerin saldırısında\nCan çekişiyor karanlık (dünya)\nÇarmıha geriliyor umudun yolu\nÇığlık çığlığa bir şehir yanıyor (Halep)\nÇığlık çığlığa bir ölüm\nÇocukların gözlerinde\nFecrin doğuşu bekleniyor\nEbabil gagasında bir muştu\n-Sabah yakın değil mi?-",
  "crawled_at": "2025-06-02T10:26:33.995943"
}