{
  "id": "f1c8067c-192b-48f1-ba02-2889496d2666",
  "title": "Hizbullah ve Gerçek Lübnanlılar",
  "author": "Haksöz",
  "year": "1996",
  "issue": "Sayı: 62 - Mayıs 1996",
  "url": "https://www.haksozhaber.net/okul/hizbullah-ve-gercek-lubnanlilar-1307yy.htm",
  "content": "18 Nisan 1996 akşamı Show TV haber bülteninde Lübnan'da bulunan muhabir Vedat Yenerer ile canlı bağlantı kurulmuş spiker bayan konuşuyor. Konu Kana katliamı. İsrail günlerdir sürdürdüğü işgal ve katliamı zirveye vardırmış, BM kampına sığınan tamamına yakın kadın ve çocuk 100'den fazla insanın katledilmesine ilişkin korkunç görüntüler televizyon ekranlarından dünyaya yayılıyor. Vedat Yenerer bu katliamdan sonra Hristiyanlar da dahil olmak üzere bölgedeki 12'den fazla örgütün Hizbullah'ın öncülüğünde bir araya geldiklerini, İslami Hareket Cephesi'nin oluşturulduğunu ve savaşın kızışacağını söylüyor. Spiker bayanın bir sürü anlamsız soru arasında sorduğu bir soru dikkat çekiyor: \"Peki Vedat, gerçek Lübnanlılar'ın bu katliama tepkisi ne?\"\nİşte bu soru, Lübnan sorununun medyada nasıl algılandığına ilişkin önemli bir ipucu veriyor. Muhtemelen sürekli okuduğu \"İran yanlısı Hizbullah Örgütü\" ibaresinden dolayı spiker bayan Hizbullah'ın İran'dan geldiğini veya İranlılardan oluştuğunu düşünüyor.\nİşin içine bir de Ortadoğu'da barışı bozmak isteyen \"dış mihraklar\", \"dış destekli terör\" kalıpları ile düşünme kolaylığı da eklenince Hizbullah ile \"gerçek Lübnanlı\" farkına ulaşmak daha bir kolaylaşıyor!",
  "crawled_at": "2025-06-02T10:26:33.995943"
}