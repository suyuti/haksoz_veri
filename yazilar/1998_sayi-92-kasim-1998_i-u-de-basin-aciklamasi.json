{
  "id": "643a2c85-638a-4bbe-8b2e-ea6579242adf",
  "title": "İ.Ü.’de Basın Açıklaması",
  "author": "Haksöz",
  "year": "1998",
  "issue": "Sayı: 92 - Kasım 1998",
  "url": "https://www.haksozhaber.net/okul/i-u-de-basin-aciklamasi-2192yy.htm",
  "content": "Darbeci YÖK'ün üniversitelerdeki baskıcı tutumu, İstanbul Üniversitesi başta olmak üzere giderek artıyor. İ.Ü. bünyesinde bulunan fakültelerde, başörtülü fotoğrafların kabul edilmemesi bir yana, başörtüsüz fotoğraf dahi verilse, \"kayıt esnasında başın ve boynun açık olması gerektiği\" şeklinde bir uygulama başlatıldı.\nBu uygulamayı protesto etmek amacıyla 12 Ekim Pazartesi günü saat 13.30'da bir basın açıklaması yapıldı. İÜ'lü öğrenciler tarafından Eczacılık Fakültesi önünde yapılan basın açıklamasına 1000 kadar müslüman katıldı. Avukatlar eşliğinde kayıt merkezine giden öğrencilerin kayıtları yapılmadı. Bunun üzerine avukatlar tutanak tutturdular.\nBasın açıklaması esnasında polisin, erkek katılımcıları uzaklaştırıp, bayanları çembere alması tepkiyle karşılandı. Çember kırıldıktan sonra, katılımcı avukatların düzenin hukuksuzluğuna ilişkin yaptıkları konuşmaların ardından, \"Eğitim Hakkımız Engellenemez\", \"Zulme Karşı Direneceğiz\" şeklinde sloganlar atıldı. Aynı günün akşamı, özellikle bayan öğrencilerin bulunduğu evlere baskınlar düzenleyen polis, onlarca öğrenciyi gözaltına aldı.",
  "crawled_at": "2025-06-02T10:26:33.995943"
}