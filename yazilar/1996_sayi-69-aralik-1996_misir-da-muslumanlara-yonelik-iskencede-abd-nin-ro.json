{
  "id": "beaa4aa0-0bdd-41d1-9924-221e9b45d9e7",
  "title": "Mısır'da Müslümanlara Yönelik İşkencede ABD'nin Rolü",
  "author": "Haksöz",
  "year": "1996",
  "issue": "Sayı: 69 - Aralık 1996",
  "url": "https://www.haksozhaber.net/okul/misirda-muslumanlara-yonelik-iskencede-abdnin-rolu-1528yy.htm",
  "content": "Crescent International dergisinin Kasım sayısında yer alan bir haber-yorum yazısında Mısır'da müslümanlara yönelik işkence zulmüne ABD'nin katkısı üzerinde duruluyor. Bu yazıya göre ABD, Mısır zindanlarını dolduran binlerce müslüman tutsak üzerinde kullanılmak üzere Mısır'a değişik teknik cihazlar ve aletler vermektedir.\nMısır İnsan Hakları Örgütü'nün son raporuna göre ABD yardımı elektrikli sopalar, plastik ve çelik kelepçeler ile gözyaşı gazı içermekte.\nRapora göre Mısır hapishanelerinde yaygın olarak topluca kamçılama ve dövme, elektrik verme, sopalarla nefessiz bırakma birbirine tecavüze zorlama gibi vahşice işkenceler yoğun olarak uygulanmakta. Tutsaklar gelen ziyaretçileriyle görüştürülmemekte, hiç bir şekilde dışarı ile temaslarına izin verilmemektedir.\nŞu an Mısır Hapishanelerinde 20 binden fazla müslüman henüz hiç mahkemeye çıkartılmadan tutuklu bulunmakta, ayrıca 14 binden fazla müslümanın da yargılanmaları devam etmektedir. 1990 yılının ilk 10 ayında en az 30 mahkumun kötü muamele ya da işkence sebeple öldüğü bilinmektedir. Ancak bu rakamlar buz dağının görünen kısmını ihtiva etmektedir. Çünkü bu rakamlara gözaltına alınıp öldürülen, yargısız infazlarla sokaklarda şehid edilenler dahil değildir. Uluslararası kuruluşlarla koordineli çalışan Mısır İnsan Hakları Örgütü Genel Sekreteri Muhammet Mümin yaptığı açıklamada, raporların defaatle İçişleri Bakanlığına, ABD ve diğer batılı misyonlara gönderildiği halde hiç bir cevap alınamadığını belirterek, ABD'nin her şeyden haberdar olduğunu Mısır hapishanelerindeki korkunç işkenceleri ve ölümleri bilmesine rağmen söz konusu yardımı yapmasının ABD'yi işlenen suçlara ve katliamlara ortak ettiğini söyledi. Mümin ayrıca işin içinde ABD olunca Batılı insan hakları örgütlerinin sessizliğinin sürpriz olmadığını da vurguladı.\nSonuç olarak dünya çapında insan haklarının koruyucusu pozları takınan ABD. Mısırlı müslümanların haklarının gaddarca gasp edilmesine sessiz kalmakla yetinmeyip olanları onaylayıp desteklemektedir. Amerikan yasalarına göre insan haklarını ihlal eden ülkelere yardım yapılmasının yasak olmasına rağmen ABD Mısır'a yıllık 2 milyar dolar yardım yapmaktadır.\nMısır ABD'nin dış politikasının da gerçekleştirmek istediği iki önemli konunun merkezinde yer almaktadır: 1- Arapların İsrail'e boyun eğmesi; 2- Yükselen İslami uyanışın ezilmesi. Mübarek her iki konuda da Amerika kadar gayretli, Washington niçin şikayetçi olsun ki?",
  "crawled_at": "2025-06-02T10:26:33.995943"
}