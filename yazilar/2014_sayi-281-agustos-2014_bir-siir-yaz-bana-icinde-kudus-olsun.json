{
  "id": "21dbeecf-44c9-4652-b5a1-9a5d1815be0e",
  "title": "Bir Şiir Yaz Bana, İçinde Kudüs Olsun",
  "author": "Hikmet Kızıl",
  "year": "2014",
  "issue": "Sayı: 281 - Ağustos 2014",
  "url": "https://www.haksozhaber.net/okul/bir-siir-yaz-bana-icinde-kudus-olsun-7080yy.htm",
  "content": "Doktor! Bırak o elindeki reçeteyi de bana bir şiir yaz.\nHayatın içinden bir cümle kur bana,\nkalbe dokunan bir söz söyle mesela…\nDoktor! Hayat üstüme geliyor, içimdeki sancıları tanımla.\nÇocuklarını ısıtamadığı için intihar eden kadını anlat bana.\nDoktor! Hayat denilen şeyin ders kitaplarından öğrenilmeyeceğini anlat bana.\nHayat kitaplardaki gibi gitmiyor, bunu anlat mesela.\nGerçek olanın kurgulanmış olan değil yüreğimdekiler olduğunu,\nyüreğimin mevsiminin bütün mevsimlerden üstün olduğunu anlat sonra.\nBana atlaslar gösterip haritalarda adına sınır denilenlerin yalan olduğunu söyle.\nBütün bunların kurmaca olduğunu, yeryüzünün Allah’ın olduğunu anlat.\nİnsanların dinine, ırkına, tenine, meşrebine,\nmezhebine, doğduğu şehrine, siyasi görüşüne,\ninandığı değerlere göre birbirinden üstünlüklerinin olmadığını anlat sonra,\nasıl üstünlüğün takvada olduğunu anlat.\nBırak elindeki reçeteyi, bana Kudüs’ü anlat mesela.\nSaraybosna’yı, Şam’ı, Bağdat’ı, Mekke’yi, Medine’yi, Hicaz’ı, Caharkale’yi...\nAnlat; buralarda ne yetişir, insanlar ne yer ne içer, denizleri nasıldır,\ntarihte neler yaşamışlar, çocukları hangi oyunları oynar,\nanneler hangi ninnileri söyler, genç kızlar ne işler, erkekler ne işe koşar?\nHayata, medeniyete yabancılaşmış insanların,\nyeryüzüne yabancılaşmış insanların bizim için yaptıkları hesapları anlat sonra.\nBizim kelimeleri çalanları anlat.\nMedeniyetimizi çalıp bize kendi ucube yaşantılarını medeniyet diye sunanları…\nBir hayatı, bir düşünüşü, bir duyumsamayı, bir hayali,\nbir rüyayı anlatabileceğin kelimeleri anlat bana doktor.\nBu gürültü çağında susmayı anlat, sessizliğin, sükûnetin dingin yanlarını anlat. Konuşmaktan çok, düşünen adamları  anlat.\nHayatın kalbine soluk soluğa koşmayı anlat.\nCümleleri, kelimeleri ve dahi harfleri anlat,\nelif’i anlat be’yi sonra…\nKelime kelime anlat hüznü, kederi, bir aşk için dağ delen Ferhat’ı sonra\nve gece gözlü bir kız için Mecnun olan Kays’ı anlat doktor.\nMalcom’u anlat bana doktor,\nsonra Harlem’de bir serseriyken nasıl\nSiyah Müslümanların lideri olduğunu…\nAnlat Little’nin nasıl X olduğunu sonra.\nDoktor anlat bana, Rachel Corrie’yi anlat.\nGazze Şeridi’nde buldozerin önüne neden atladığını\nve orada neden can verdiğini…\nDoktor kalbimizin sızısını nasıl gidereceğimizi anlat.\nÖzlediğimiz şehirleri anlat sonra, Kudüs’ü,\nMeryem’i anlat, Yahya’yı\nGolgotha’yı ve İsa’yı anlat doktor.\nTur dağında kalbimizin aşktan nasıl titrediğini anlat.\nYa da doktor iyisi mi susalım ve iyisi mi\nreçete yazmayı bırak.\nBir şiir yaz bana, içinde Kudüs olsun.",
  "crawled_at": "2025-06-02T10:26:33.995943"
}