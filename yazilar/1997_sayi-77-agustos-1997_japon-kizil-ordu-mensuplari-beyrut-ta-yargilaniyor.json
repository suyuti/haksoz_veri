{
  "id": "f0d4cd91-2d6b-4bf8-9bf9-d2cd3d5b5f5d",
  "title": "Japon Kızıl Ordu Mensupları Beyrut'ta Yargılanıyor",
  "author": "Haksöz",
  "year": "1997",
  "issue": "Sayı: 77 - Ağustos 1997",
  "url": "https://www.haksozhaber.net/okul/japon-kizil-ordu-mensuplari-beyrutta-yargilaniyor-1761yy.htm",
  "content": "Kızıl Ordu adlı örgüt mensubu beş Japon'un yargılanmalarına 9 Haziran'da Beyrut'ta başlandı. Lübnan, Suriye ve Japonya gizli servisleri arasında ciddi bir çekişmeye konu olan bu davada yargılanan beş kişi hakkında sahte belge tanzimi, sahte pasaport kullanmak ve Lübnan'a illegal yollardan girmek suçlamasıyla yedi yıla kadar hapis cezası talep ediliyor. Japon hükümeti ise Kozo Okomoto (49), Masao Adochi (57), Moriko Yamamoto (56), Kozvo Tohiro (44) ve Horido Woko (48) adlı bu yaşlı gerillaların, özellikle 70'li yıllarda, uluslararası boyutta kanlı eylemler gerçekleştiren Japon Kızıl Ordu örgütüne üyelik suçundan cezalandırılmalarında ısrar ediyor.\nLübnan hükümeti ise geçtiğimiz Şubat'ın sonunda söz konusu beş Japon'u tutukladığından beri Japonya ve ülke içindeki muhalefet arasında sıkışmışa benziyor. Özellikle Lübnanlı ve Filistinli devrimci gruplar Lübnan hükümetinin İsrail'e karşı mücadele etmiş bu kişileri tutuklama kararına tepki göstermeye devam ediyorlar. Beş Japon militanı savunmak için içlerinde 5 de milletvekili bulunan tam 160 kişilik bir avukat ordusu mahkemede yer aldı.\nSanıklardan Okomoto 1972 yılında Tel Aviv havaalanında 24 kişinin ölümü ve 78 kişinin de yaralanmasıyla sonuçlanan bombalama eylemini gerçekleştirmekten dolayı yakalanıp, İsrail tarafından ömür boyu hapse mahkum edilmişti. Fakat 1985 yılında İsrailliler ve Filistinliler arasında yapılan esir takası sonucu serbest kalmıştı.\nKendilerini anti-siyonist, anti-emperyalist savaşçılar olarak tanımlayan beş Japon mahkeme sırasında sürekli yumruklarını havaya kaldırıp slogan altılar. Adochi de kendisinin ve yoldaşlarının Güney Lübnan'da İsrail'e karşı savaşmaya hazır olduklarını ve gerekirse \"haklı Arap davası\" yolunda ölmekten çekinmeyeceklerini beyan etti.\nHizbullah ve Suriye'de iktidarda bulunan Baas partisinin Lübnan Şubesi'nin de Lübnan hükümetine Japonları serbest bırakma ve siyasi sığınma hakkı vermesi çağrısında bulunması ile Lübnan yönetiminin daha da zor bir duruma girdiği görülüyor.",
  "crawled_at": "2025-06-02T10:26:33.995943"
}