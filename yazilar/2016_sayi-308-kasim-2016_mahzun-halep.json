{
  "id": "8c0b5c6e-f590-414e-9f1c-e1343db0d15c",
  "title": "Mahzun Halep",
  "author": "Bünyamin Doğruer",
  "year": "2016",
  "issue": "Sayı: 308 - Kasım 2016",
  "url": "https://www.haksozhaber.net/okul/mahzun-halep-7608yy.htm",
  "content": "Acının kundağında büyüyen\nkan revan içinde bakışlarıyla\nmodern dünyayı yerin dibine gömen\nUmran çocuğa ithafımdır…\nHalep’te\nÇocukların sesine bahar gelecek mi?\nKül şehrinde sımsıcak saklı oğul özlemleri\nÖzgürlük kelimesinin parmakları hep kesilecek mi?\nÜmmetin bağrına çığlıklar yükselten\nEy firavun senide boğacak bu kan denizi!\nHalep’te hüzünlerin anayurdunda\nVaroluş savaşında\nKanlı sevdalardan geçiyoruz\nAcıyla kıvranıyor güneş\nHalep için kanadıkça yüreğim\nYağmurları kucaklar gözlerim\nHalep vurula vurula\nCeylanı kalmamış bir dağ\nKuşatılmış akşamlarından\nVe şehrin duvarlarından\nKurumuş kanlar dökülüyor\nHalep kanlı bir gül bahçesi\nKayboldu ıssız çocukların neşesi\nOyuncak yerine varil bombaları\nÖlen çocukların yüzünde iklimsiz çiğdemler açar\nKar taneleri gibi eriyip dağılan anneler\nAl götür feryatları sulara göm\nBurada ölümlerle büyüyor karanlık\nKüçülen haritasına bakan firavun\nKırık vazolarına üzülüyor\nYatmadan önce ellerini  yıkıyor\nAkıttığı kanla\nVe her gece kan ekliyor düşlere",
  "crawled_at": "2025-06-02T10:26:33.995943"
}