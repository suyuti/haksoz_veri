{
  "id": "9004235f-7d5e-4fd2-9b60-f244413c71d3",
  "title": "hurriyya",
  "author": "Grup Yürüyüş",
  "year": "2013",
  "issue": "Sayı: 266 - Mayıs 2013",
  "url": "https://www.haksozhaber.net/okul/hurriyya-6819yy.htm",
  "content": "Bismillah…\nUmuda Yürüyüş (2005) ve Adanış Günü (2009) adlı albümlerimizden sonra üçüncü albümümüzü sizlere ulaştırmayı nasip eden Rabbimize hamd ediyoruz.\nYaşadığımız coğrafyada hissiyatımıza yansıyan acıları, hüzünleri, özlemleri, öfkeleri, sevinçleri ve coşkuları notalara nakşetmeyi, ezgilerin diliyle aktarmayı sorumluluğumuzun, kulluk ve şahitlik bilincimizin bir gereği olarak gördük.\nBu minvalde Tunus’ta başlayıp Mısır’a, Libya’ya ve inanç coğrafyamızın birçok bölgesine yayılan kıyam sürecinin Suriye’de destanlaşan bir mücadeleye dönüşmesinin hikâyesini sözümüze ve müziğimize konuk etmenin onurunu yaşıyoruz. İnsanlık tarihinin en büyük başkaldırılarından birine kayıtsız kalan, ümmetin çocuklarını garip ve mahzun bırakan ihanet eksenine rağmen, ezgilerimiz ve marşlarımızla özgürleşen safların yanında durmaktan kıvanç duyuyoruz.\nHurriyya, izzetin ve şehadetin anlamını, güzelliğini bizlere öğreten Suriye cihadının ve coğrafyamızdaki diğer diktatörlüklere başkaldırı sürecinin tanığıdır. “Halk, bu nizamın değişmesini istiyor!” sloganlarıyla meydanları çınlatanların; tevhid, özgürlük ve adalet şiarını bayraklaştıranların sesidir. Yıllardır sömürülen, ezilen, aşağılanan mazlum ve mustazaf kitlelerin çığlığının dost ve kardeş yüreklerde yankılanmasıdır. Zulme ve zillete boyun eğmedikleri, özgürlük ve adalet taleplerini yiğitçe haykırdıkları, meydanları bir direniş mektebine çevirdikleri ve duvarları bu taleplerle donattıkları için parmakları kırılan, kurşuna dizilen fakat içimizde direniş filizleri yeşerten gencecik aslanlara bir şükran borcudur.\nHurriyya, karartılan ve küçümsenen umutlarımızı gerçekleştirebilmek için yola koyulanların ve bu uğurda kurban verenlerin dayanışma ruhlarının asla yitmeyeceğinin, unutulmayacağının ifadesidir. Duaları, gözyaşları ve kanlarıyla Gazze’ye bereket yağdıran Mavi Marmara şehitlerimizin tutuşturmak istedikleri meşalenin hiç sönmeyeceğinin ilanıdır.\nHurriyya, güzel gelişmelere rağmen yaşadığımız topraklarda meydana gelen acılara sessiz kalmama çağrısı ve Peygamberimizin (s) inşa ettiği eşsiz ensar-muhacir kardeşliğine duyduğumuz özlemin dizeler ve ezgiler eşliğinde dile gelmesidir.\nHurriyya, “Yazıklar olsun özgürlük için çarpmayan kalbe!” diyerek gemileri yakanların, yepyeni yarınlar için sesini ateşe verenlerin şarkısıdır. Murdar baltalı Kabillere inat, yeryüzünde inancın ve inkılâbın ekmeğini paylaşmaya duranların bitimsiz direniş tutkusunun, çocuklarımızın gözlerinde parıldayan güzellik ve devrim muştusunun mümbit çağıltısıdır.\nSelam imanı, onuru, direnişi kuşanıp “Hurriyya” diye haykıranların üzerine olsun.",
  "crawled_at": "2025-06-02T10:26:33.995943"
}