{
  "id": "6a2f603c-81f0-4f12-970f-d245b10bf0b7",
  "title": "Acılarımızı Ramazanda Gidermek!..",
  "author": "Haksöz",
  "year": "2001",
  "issue": "Sayı: 128 - Kasım 2001",
  "url": "https://www.haksozhaber.net/okul/acilarimizi-ramazanda-gidermek-3149yy.htm",
  "content": "Yine bir Ramazan ayını konuk etmenin beklentisi içindeyiz. Fıtri ve zihinsel arınmamıza vesile olan bu oruç ayını nicedir huzur, neşe ve güvenlik içinde karşılayamıyoruz. Arınmanın, itikafın, tefekkürün ve donanımın imkanlarını zenginleştiren bu aya gene acılar ve burukluklar içinde giriyoruz. Acılar sadece Filistin'de evi yıkılan, Afganistan'da bombalanan, Türkiye'de çöplüklerden yiyecek arayan kardeşlerimizin trajik durumlarıyla kayıtlı değil. Asıl acımız oruç tutmaya yönelen milyonlarca insanın Kitabi bütünlükten ve tevhidi sorumluluk bilincinden kopukluğu. \"Müslümanlar kardeştir\" ve \"Müminler birbirlerinin velileridirler\" hükümlerinin sosyal pratiğimizdeki ağırlığını nicedir kaybettik. Bilgi ve temennilerin, bilinç ve sorumluluklarla olması gereken bağı uzun dönemler önce kopmuştu. Uzun dönemlerden bu yana Kur'an'a saygı duyan bir toplum, Kur'ani bir toplum olmaktan uzaklaştı.\nLakin hayat ve insan statik değil. Her daim Allah'ın tevbe kapısı ve hidayet Kitabı açık. Ve o Kitab'ın en çok okunduğu ay ise Ramazan. Kitlesel anlamda yitirdiğimiz tevhid ve adalet bilincini yeniden ve layıkıyla kuşandığımızda kardeşliğimizi anlamlı kılmamız, hüzünleri, yalnızlıkları ve yoksullukları aşmamız mümkün. O halde arınmak, özeleştiri yapmak ve donanmak için imkanlar sunan Ramazan ayı, tüm burukluklarımıza rağmen bir iç sevinç ve diri çabalar için deruni katkılar sağlayan hem moral hem araçsal bir imkan. İmkanlarımızı doğru değerlendirdiğimiz ölçüde bilincimizi çoğaltmamız, akabeleri aşmamız, şeytani düzenlerin yaşam biçimlerini ve dayatmalarını geri püskürtmemiz kaçınılmaz olacaktır. Halimizi aşmak, bilincimizi tazeleyip yenilemek üzere kucaklayacağımız Ramazan ayının okuyucularımız için de hayırlara vesile olmasını Yüce Rabbimizden niyaz ediyoruz.\nDergimizin bu sayısını da ağırlıklı olarak yine 11 Eylül saldırıları akabinde gündemleşen gelişmelere ayırdık. Gerek Afganistan halkına yaşatılan dram ve gerekse Batı'nın güç ve güvenlik imajında yaşanan sarsıntıyı konu alan yazılarımız yanında, konuyla ilgili bir de farklı kişilere yönelttiğimiz sorularla bir soruşturma dosyası hazırladık. Ayrıca ABD'nin Afganistan'ı bombalamasını protesto eden Türkiye'deki etkinlikleri kısa kısa da olsa yansıtmaya çalıştık.\nGlobal 28 Şubat'ın öncü modeli ilahiyat fakülteleri, başörtüsü yasağım devam ettirirken yasak şimdi de bilimsellik, özerklik ve özgürlük imajıyla böbürlenen Boğaziçi Üniversite'ne sıçradı. Başörtülerini despotlara teslim etmeme kararlılığındaki öğrencilerin üniversite kampusu önünde yaptıkları basın açıklamasında yazar Abdurrahman Dilipak gözaltına alındı. Konuyu içerde yaptığımız değerlendirmeden daha tafsilatlı öğrenebilirsiniz.\nSon günlerde karmaşıklaşan Abhazya, Çeçenistan ve Gürcistan arasındaki ilişkilere, son gelişmelerle birlikte Kafkas Vakfı başkanı M. N. Çetinbaş, kendisiyle yaptığımız röportajda açıklık getirdi.\nT. Şimşek arkadaşımız bu sayıda olduğu gibi bundan sonraki sayılarımızda da hristiyanlığın gelişim süreci içinde yaşanan olayları ve tartışmaları değerlendireceği yazılarına devam edecek.\nEl-Cezire televizyonu, ABD'nin Afganistan'a saldırmasıyla başlayan gelişmelerde gündemi tuttu ve ilk defa ABD güdümünden azade bir şekilde yaptığı tarafsız yayıncılıkla büyük takdir topladı. N. Ghadbian'ın çevirdiğimiz yazısında el-Cezire'nin Suriye özelinde genel olarak Arap dünyasındaki konumu değerlendiriliyor. İlgiyle okuyacağınızı düşünüyoruz.\nDiğer yazılarımız ve kültür-sanat sayfalarımızdaki çalışmalarımızla size yeni bir sayı daha sunmuş oluyoruz. İlginizi değerlendirme yazı ve mesajlarınızla da güçlendirmenizi diliyor selamlar sunuyoruz.",
  "crawled_at": "2025-06-02T10:26:33.995943"
}