{
  "id": "88fbc456-50c5-49cc-893c-10c6a069105d",
  "title": "Kur'an Ahlakına Nasıl Ulaşılacak?",
  "author": "Haksöz",
  "year": "1999",
  "issue": "Sayı: 94 - Ocak 1999",
  "url": "https://www.haksozhaber.net/okul/kuran-ahlakina-nasil-ulasilacak-2271yy.htm",
  "content": "Fecr Yayınevi tarafından her yıl Ramazan ayı içinde düzenlenen Kur'an sempozyumunun beşincisi bu yıl, 2 Ocak Cumartesi günü \"Kur'an ve Ahlak\" üst başlığıyla üç ayrı konferans şeklinde düzenlendi. Uluslararası hüviyet kazanan programa Sudan Uluslararası Afrika Üniversitesinden Prof. Dr. Abdurrahim Ali, Amerika Oberlin Kollege'den Prof. Dr. James W. Morris ve Türkiye'den Prof. Dr. Mehmet Bayraktar katıldılar.\nAçılış konuşmasını yapan Fecr Yayınevi editörü Osman Kayaer, genelde müslümanların tümünde, özelde ise yaşadığımız coğrafyada görülen ahlaki zaafiyetin, siyasi kirliliğin artması üzerine bu konuyu gündeme getirmek amacıyla böyle bir başlık seçtiklerini hatırlattı.\nİlk konuşmacı Abdurrahim Ali, ahlakın negatif ve pozitif olmak üzere iki yönünün olduğunu pozitif ahlakın Kur'an'ın emirlerini yerine getirmek, negatif ahlakın ise Kur'an'ın nehiylerinden kaçınmak olduğunu söyledi. Tasavvufda ahlakın öncelikli bir öneme sahip olduğunu belirten Ali, ancak tasavvufta korku ve ümit kaynaklı fiillerin sevgi kaynaklı fiillerden daha önemsiz görüldüğünü belirtti. Tasavvufun sevgiyi ahlaki metodun temeli haline getirmesinin ise Kur'ani metoda aykırı olduğunu belirtti.\nİkinci konuşmacı 'İhsan' kavramının Kur'an ve sünnette kullanımını tasavvufi yorumlarla izah etti.\nSon konuşmacı Mehmet Bayraktar ise ahlakın ve ahlaki terimlerin etimolojik olarak ele alarak tanımlarını yapmaya çalıştı.\nDüzenlenen sempozyumda daha çok ahlakın ne olduğu ile ilgili soyut değerlendirmeler ve tanımlamalar yapıldı. Tanımlama ve farklı yaklaşımların analizi açısından sağlanan fayda yanında sempozyumun yapılış amacı açısından yaşanan süreçte müslümanların ahlaki zaaflarının tesbiti ve ıslahı çerçevesinde beklenen cevaplar karşılıksız kaldı. Fecr Yayınları'nca verilen iftar yemeği sonrasında yapılan sempozyumu değerlendirme oturumunda da konuşmacıların önemli bir kısmı bu eksikliğe dikkat çektiler.",
  "crawled_at": "2025-06-02T10:26:33.995943"
}