{
  "id": "a32add5e-bb77-45a3-a2a7-d2992057d617",
  "title": "Mahkemeler",
  "author": "Haksöz",
  "year": "1995",
  "issue": "Sayı: 49 - Nisan 1995",
  "url": "https://www.haksozhaber.net/okul/mahkemeler-920yy.htm",
  "content": "Burhan Kavuncu'nun Mahkumiyeti Kesinleşti\nİstanbul 2 No.lu DGM'si tarafından 26 ay 20 gün hapis ve ayrıca para cezasına mahkum edilen Burhan KAVUNCU'nun dosyasını inceleyen Yargıtay 9. Ceza Dairesi bu mahkumiyet cezasını onaylayarak kararı kesinleştirdi.\nBilindiği gibi Yeni Yeryüzü dergisinde \"Savaşa Laikler Gitsin\" başlığı ile kaleme aldığı yazısı nedeniyle İst. DGM'si TCK'nın 312. maddesinin 2. ve 3. maddelerine muhalefet suçlaması ile Burhan Kavuncu hakkında dava açmış ve mahkumiyet kararı vermişti. DGM kararının Yargıtay'da sonuca bağlanmasının en az bir sene zaman alacağı beklenirken, alışılmadık bir hızla neticeye varılması Yargıtay'ca \"güncel suçların önceliği\" adıyla geliştirilen teze dayandırılıyor.\nKavuncu'nun yazısında \"Savaşın tarafları laikler ve ulusalcılardır. Ölenler ise müslüman çocuklarıdır.\" ifadesi yer almıştı. DGM ise bu yaklaşımı: rejime yönelik laiklik eleştirisi, ayrıca PKK'ya getirilen ulusçuluk eleştirisi dolayısıyla bölücülük yapıldığı şeklinde değerlendirerek Kavuncu'yu 312 ile yargıladı ve cezalandırdı. Anlaşılan TC rejimi müslüman kimliği ile kendi karşıtlarının eleştirisine bile tahammül göstermiyor.\nBurhan Kavuncu kardeşimizi bu yargılanma nedeniyle kazandığı onurdan dolayı kutluyoruz.\nMustafa İslamoğlu DGM'de\nSelam Gazetesi'nde Yayınlanan \"Aleviler Sistemin Koltuk Değneği mi?\" başlıklı yazısında \"Dini ve mezhep farklılığı gözeterek halkı birbirine karşı tahrik ettiği\" gerekçesiyle Mustafa İslamoğlu hakkında İstanbul DGM'si tarafından dava açıldı. Dava konusu malum! 163. maddeden sonra yeni keşfedilen veya yorumu yürürlüğe konulan 312. madde. TCK'nın 312/2 ve 3. maddeleri gereğince açılan davanın duruşmasına 6 Nisan'da başlanacak.\nSabri Aktaş ve Arkadaşları\nİstanbul 5 Nolu DGM'de yapılan Sabri Aktaş ve Arkadaşlarının duruşması bazı kamu tanıklarının dinlenilmesi için 4 Mayıs tarihine ertelendi.\nMehmet Pamak'da 312'lik\nMehmet Pamak'ın Şehidler Gecesi'nde yaptığı konuşma nedeniyle İst. DGM tarafından hakkında açılan dava duruşmasının, kendisine talimatla gönderilen sorulara cevap vermediği için 12 Nisan'da yapılması kararlaştırıldı.\nSevgi Engin Tahliye Edildi\nEgemenlerin İslami kimliğe karşı tavır oluşturma politikalarının bir devamı olarak tutuklayıp, tesettürlü terörist olarak kamuoyuna lanse ettiği Sevgi Engin nihayet tahliye edildi.\nHatırlanacağı gibi mukaddesatçı-devletçi basının ve Fehmi Koru gibi yazarların Emniyet Teşkilatının sözcüsü gibi davranıp gözlem altında İşkenceye maruz kalan Engin'i suçlayan haber ve yorumları İslami kamuoyundan büyük tepki almıştı. Ve geçen sayımızda da bilgi verdiğimiz gibi İzmir DGM'nin tavırları karşısında da Sevgi Engin ve beraber yargılandığı müslümanların kişilik hakları ihlal edilmekteydi, İzmir DGM'nin tutumunu 1 Şubat 1995 tarihindeki duruşmada \"İstiklal Mahkemelerini aratır şekilde olağanüstü yargılama yapmakla\" suçlayan sanıklar Mahkeme Heyeti'nin reddini talep etmişlerdi. Bunun üzerine Heyet, İstiklal Mahkemesi benzetmesini kendisine hakaret kabul ederek sanıklar aleyhinde İzmir Cumhuriyet Savcısı'na suç duyurusunda bulunmuştu.\n8 Mart tarihinde yapılan son duruşmada ise sanıkların talepleri soruldu. Bir önceki celsede mahkeme heyetinin önyargılı davrandığını, tarafsız olmadığı gerekçesi ile artık tahliye talebinde bulunmayacaklarını açıklayan Sevgi Engin ve Vekili, bu celsede de özellikle tahliye talebinde bulunmadılar. Heyet bu sefer resen (kendiliğinden) Sevgi Engin'in tahliyesine karar verdi. Duruşma 18 Nisan 1995 tarihine ertelendi.\nSevgi Engin kardeşimizi gerek yargı ve gerekse devletçi-dindar kesimin iftiraları karşısındaki iffetli direnişi dolayısıyla kutluyoruz.\nİhsan Süreyya Sırma Beraat Etti\nFatih Camiinde Kandil dolayısıyla yaptığı konuşmada laiklik eleştirisi yaptığı için suçlanan ve hakkında İst. DGM'de dava açılan Prof. Dr. İhsan Süreyya Sırma ilk duruşmasında beraat etti. Ancak Sırma'nın avukatlarının İslami kimlik sahibi olmamaları müslümanlar arasında tartışmalara neden oldu. İhsan Süreyya Sırma avukatlar açısından yalnız kaldığını belirtirken, İslami davaları üstlenmekle maruf bazı avukat arkadaşlar ise kendilerine hiçbir talebin gelmediğini beyan ettiler.\nCengiz Sarıkaya'nın duruşması\nHakkında adli Tıp'tan rapor gelen Sarıkaya'nın duruşmasına 27 Nisan'da İst. DGM'de devam edilecek.",
  "crawled_at": "2025-06-02T10:26:33.995943"
}