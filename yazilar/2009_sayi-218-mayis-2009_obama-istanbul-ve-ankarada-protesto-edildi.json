{
  "id": "0d10ddcf-f117-475b-92db-72bb707405e8",
  "title": "Obama İstanbul ve Ankara’da Protesto Edildi!",
  "author": "Haksöz",
  "year": "2009",
  "issue": "Sayı: 218 - Mayıs 2009",
  "url": "https://www.haksozhaber.net/okul/obama-istanbul-ve-ankarada-protesto-edildi-5816yy.htm",
  "content": "5 Nisan 2009 tarihinde Türkiye’ye gelen ABD Başkanı Barack Obama, 4 Nisan’da\nİstanbul\n’da Özgür-Der tarafından Fatih Saraçhane Parkı’nda, 5 Nisan’da da\nAnkara\n’da İLKAV tarafından Kızılay’da protesto edildi.\nBaşkanının rengi değişse de ABD’nin emperyalist politikalarının değişmediğinin vurgulandığı eylemlerde, Obama'nın Afganistan'daki işgal gücü NATO'ya Türkiye'nin desteğini istemek için geldiği ifade edildi.\nABD'nin sömürücü, katliamcı geleneğinin liderin rengine göre belirlenmediğinin altının çizildiği eylemlerde Obama ile birlikte ABD politikalarında ciddi bir değişiklik olmadığının en önemli göstergesi olarak Afganistan'la ilgili yeni işgal planları gösterildi. ABD’nin Afganistan'a daha fazla asker yığarak işgali derinleştirme peşinde olduğunun belirtildiği eylemlerde Türkiye ziyaretinin de başlıca gündem maddesini asker talebi oluşturduğu vurgulandı. Türkiye’nin ABD’nin kirli planlarına ortak olmasının ise utanç verici bir girişim olacağı ifade edildi. Ancak TBMM’de kuvvet komutanları dahil tüm Meclis tarafından hayranlıkla dinlenen Obama’nın konuşması, hemen ardından Afganistan’a 1.000 asker gönderme kararıyla karşılık buldu.\nBilindiği üzere Türkiye, 2001 Ekiminden itibaren Afganistan'da sürmekte olan işgale çeşitli biçimlerde katkı sunmakta. Hava sahasını açmaktan lojistik desteğe, İncirlik'in Guantanamo'ya taşınan Müslümanların transferi için kullanılmasına kadar ABD'ye destek verilmekte. Kabil'de çatışma bölgesinde olmasa da Türkiye askerleri bulunmakta. Ancak ABD, Afganistan'da İslami güçlerle savaşacak ordular arıyor. Türkiye'ye verilen önemin, yapılan övgülerin ardında ise kirli planlara alet etme niyeti var. Sempatik Obama imajına heyecanlananlar Afganistan’da derinleştirilmek istenen işgal ve tüm dünyanın öfkeyle tel’in ettiği Gazze katliamında dahi süren Siyonist hamiliği ortadayken, ne Obama'nın renginin ne de süslü mesajlarının inandırıcı olacağını görmeliler.",
  "crawled_at": "2025-06-02T10:26:33.995943"
}