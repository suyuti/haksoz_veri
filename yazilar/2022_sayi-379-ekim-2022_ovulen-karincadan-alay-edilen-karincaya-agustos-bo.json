{
  "id": "9ef1cf84-11c9-4ca5-a217-375518f486c2",
  "title": "Övülen Karıncadan Alay Edilen Karıncaya -Ağustos Böceği İle Karınca Masalı Üzerine Farklı Bir Okuma-",
  "author": "Alaaddin Yurderi",
  "year": "2022",
  "issue": "Sayı: 379 - Ekim 2022",
  "url": "https://www.haksozhaber.net/okul/ovulen-karincadan-alay-edilen-karincaya-agustos-bocegi-ile-karinca-masali-uzerine-far-8755yy.htm",
  "content": "\"Göğü, yeri ve ikisi arasındakileri biz boş yere yaratmadık. Bu, inkâr edenlerin zannıdır. Vay o inkâr edenlerin ateşteki haline!\" (Sâd, 38/27)\nKimlik ve aidiyet kavramları bağlamındaki sorunları ve bu sorunların etrafında gelişen insani dramların sorgulandığı\nÖlümcül Kimlikler\nile bir yandan küresel ısınma, enerji kaynakları ve doğal felaketlerle bir yandan da yanlış ve çıkarcı politikaların doğurduğu ekonomik ve siyasal krizlerle mücadele eden insanlık için bir yol haritası niteliğindeki\nÇivisi Çıkmış Dünya / Uygarlıklarımız Tükendiğinde\nkitaplarından sonra Amin Maalouf, serinin üçüncü kitabı olan\nUygarlıkların Batışı\n’nda tarihte eşine rastlanmayan tehlikelerle karşı karşıya bulunan insanlığın kaygı verici gidişatına işaret ediyor: “\nİnsanlık, gözlerimizin önünde başkalaşıyor. Serüveni hiç bu kadar tehlikeli olmamıştı... Ama bu asrın kahredici çelişkisi de bu zaten: Tarihte ilk kez insan türünü başındaki her türlü felaketten kurtarıp bir özgürlük, kusursuz ilerleme, gezegen dayanışması ve paylaşılan refah çağına dinginlik içinde götürmenin araçlarına sahibiz; ama son derece zıt istikamette yürüyoruz... ‘Eskiden daha iyiydi’ demeyi sevenlerden değilim. Bununla birlikte, birkaç yıldır türümüzün şu ana kadar inşa ettiği, haklı olarak gurur duyduğumuz ve genellikle adına ‘uygarlık’ dediğimiz her şeyi yok edebilecek, giderek kaygı verici bir hal alan sapmalar gözlemliyorum... Daha düne kadar düşler kurdurmayı, zihinlerini yükseklere taşımayı, enerjilerini seferber etmeyi başaran ve bugün artık cazibesini yitirmiş şeylerin listesi öyle uzun ki... İdeallerde görülen bu tağşiş’i, yayılmaya devam eden ve tüm sistemleri, tüm öğretileri etkileyen bu ‘değersizleştirme’yi genel bir ahlaki batışla özdeşleştirmenin abartı olacağını düşünmüyorum. Komünist ütopya okyanus çukurlarına gömülürken, kapitalizmin zaferine eşitsizliklerin edepsizce zincirlerinden boşanması eşlik ediyor.\n”\n1\nKapitalizmin eseri olan bu kaygı verici gidişata dair sarahatle tasvirlerle insanlığı uyaran birçok düşünce insanı eşitsizlikler üzerinde kurulu ekonominin temel eleştirisini yapıyor. Bunlardan birisi olan Roger Garaudy, ‘\nİnsanlığın Medeniyet Destanı\n’nda “\nTarihte hiçbir insani gaye üzerine kurulmamış tek medeniyet olan [Batı] medeniyeti, tabiatı depo ve çöplüğe çevirir, toplumda bir cangıl ferdiyetçiliği veya bir yaz karınca yuvası totalitarizmi oluşturur ve insanı her türlü ilahi boyuttan koparıp sakat bırakır.\n”\n2\ndiyerek dünyayı evrensel çapta bir intihara sürükleyen Batı’nın, kuvvetlinin zayıfı ezdiği, vahşet medeniyetinin, temel değer olarak gördüğü eylemi, işi, aklı ve kötü sonsuz’u, yani sadece kemiyet ifade eden sonsuzu önceleyen Faustçu kültür postulatlarına karşı insanlığı uyarır.\n“\nİktisadi problem diye bir şey yoktur ve bir anlamda hiçbir zaman olmamıştır. Ama ortada manevi (ahlaki) bir problem var...\n”\n3\ndiyen E. F. Schumacher, ‘\nAklı Karışıklar İçin Kılavuz\n’da kapitalizmin insan ve tabiatı çevreleyen tabiî ve ilahi sınırları ihlal eden yönünü sorgular. Byung-Chul Han da ‘\nKapitalizm ve Ölüm Dürtüsü\n’nde “\nGünümüzde büyüme dediğimiz şey, aslında kanseri andıran nereye gittiği belli olmayan hızlı bir çoğalma. Hâlihazırda ölüm esrikliği etkisi bırakan üretim ve büyüme esrikliği yaşıyoruz. Ölümcül bir felaketin yaklaştığını örten bir canlılık yanılsaması yaratıyor bu esriklik. Üretim daha fazla yıkıma benziyor. Arthur Schnitzler insanlığı, yıkıcı öfkesi bakımından basillerle karşılaştırır. İnsanlık tarihinin kat ettiği yol ölümcül bir enfeksiyon hastalığı gibidir buna göre. Büyüme ve öz-yıkım iç içedir... İnsanlık ölümcül bir körlükle yere serilmiştir... Kapitalizm paradoksal bir ölüm dürtüsü üretmektedir, zira beraberinde yaşam uğruna yaşamı katleder.\n”\n4\nHan, ölüme hayır diyen yaşam kendine de hayır demiş olur. Bizi zombi yaşamın paradoksundan kurtaracak tek şey, ölümü yaşama geri veren bir yaşam biçimidir diyerek ölümü bastırmaya çalışan kapitalist sistemin çabalarının beyhudeliğini gözler önüne serer.\nLafarque’nin, ‘\nTembellik Hakkı\n’ adlı kitabında kapitalist döneme ilişkin, “\nÇağımız için çalışma yüzyılıdır diyorlar; ama aslında bu, acının, sefaletin ve çürümüşlüğün çağıdır!\n” ifadesi aslında söz konusu süreci özetlemek adına oldukça manidardır. Kapitalizmin insan bilinci üzerine uyguladığı bu ağır tahakküm ağustos böceği ile karınca masalında kapitalist düzenin talep ettiği kimliği temsil eden karınca üzerinde kendini belirgin biçimde hissettirmektedir.\n5\nİdeolojik iletişimin en mükemmel biçimi olan kodlanmış bazı edebî metinleri okumak için mercek aramaya gerek yok. Ağustos böceği ile karınca masalı “\nburjuva dünyasının en yüksek pedagojik ideallerinden biri\n”\n6\nolarak gösterilmekte. “\nİnsani ölçüleri hiçe sayan, çalışmayı yaşamın başlıca amacı haline getiren ve bunu sevecen bir çocuk masalı kılığına sokarak pazarlayan edebi düşünceye gelince; kuşkusuz bu, aynı ölçüde kınayıcı bir eleştirinin asıl dayanağı yapılmalıdır.\n”\n7\nEski teliflerde olmadığı halde masaldaki Batılı zihin, insanın, bütün yüceliğini aralıksız iş görmekle gösterebileceği ve her insanın kendi çıkarına göre davranması gerektiği şeklinde kendini gösterir. “\nÜslup tercihi, belli bir ideolojik tercihin önceden edebiyat sahasında duyurulması ya da ‘tercüme edilmesi’ anlamına gelir ve bu, söz konusu ideolojik tercihin toplumsal etkisini yaygınlaştırır... [Bu], toplumun işleyişini belirleyen hastalıklı mekanizmaları edebiyat alanında yeniden üretmekti[r].\n”\n8\nLa Fontaine de ağustos böceği ile karınca masalında işte tam da bunu yaptı.\nLa Fontaine’nin masalında, zor günler için karıncanın erzak biriktirmesi “\nmal yığma\n” olgusuna gönderme yapar. “\nKarıncanın burada yaptığı, aslında kapitalizmin öğütlediği kimliği şekillendiren bir bağlama işaret eder.\n”\n9\nTemelde, insana değil, ekonomik gelişmeye, eşyaya bakan, terazi ayarı bozuk kapitalizm, güçlünün güçsüzü ezdiği ve emperyalizme kadar varan sömürmenin adresidir. Bununla ilgili olarak merhum Sezai Karakoç, “\nKapitalizme göre, mülkiyet, mutlak anlamda tek kişiye aittir. Her kişi kendi başına (mal)ı ele geçirdikten sonra da başkasının gölgesini bile ondan uzak tutmak ister. Bunun ‘Başkaları cehennemdir!’ görüşünden en ufak bir farkı yok. ‘Cennet benim ve başkaları cehennemdir!’ İşte kapitalizmin ana felsefesi; işte, güçlünün güçsüzü ezmesinin ve emperyalizme kadar varan sömürmenin temel felsefesi... İslâm, kişinin özel çalışma, mülkiyet ve miras haklarını tanırsa da bu haklar, liberal-kapitalist bir ekonomide olduğu gibi sınırsız değildir. Din ve ahlak kurallarıyla bir disiplin altında tutulur.\n”\n10\nİlahi kelam Kur’an-ı Kerim’in birçok ayetinde de merhamet düşüncesinin içinde yer almadığı “\nmal biriktirme\n” tutkusu şiddetle kınanır: “\nMal toplayan ve onu durmadan sayan, insanları arkadan çekiştiren, kaş göz işaretiyle alay eden her kişinin vay hâline!  O, malının, kendisini ebedîleştirdiğini sanır.\n”\n11\nMaalouf, zenginlerin ve ünlülerin rol model konumuna yükseltildikleri bir devirde, tüm değerler manzumesinin itibarını yitirdiği, ahlaki pusulanın altüst olduğu, insani düzlemde, etik düzlemde ve hiç kuşkusuz siyasi düzlemde gelinen bu durumu La Fontaine’nin ağustos böceği ile karınca masalı üzerinden denizde batmakta olan “\ninsanlık gemisi\n” metaforuyla resmeder: “\nLa Fontaine, masalda, kendi zamanının ahlakını yansıtır. Evrensel ve kalıcı bir değere sahipmiş gibi gözüken bu [kapitalist Protestan] ahlak anlayışına göre, titiz, özenli ve günlük çalışma kesin bir değerdi ve ağustos böceği bütün yaz şarkı söyleyeceğine bu değerden esinlenmeliydi. Masalda güzel rol karıncaya aitti. Her mevsimde çalışma azmi sayesinde herkes tarafından onaylanıyor, masalın sonunda gülenleri kendi yanına çekiyordu: ‘Madem bütün yaz şarkı söyledin. Şimdi de oyna biraz!’ diye ağustos böceği ile alay ediliyordu...Günümüzde ise tam tersi oluyor. Karıncalarla alay ediliyor, onlar küçük görülüyor.\n”\n12\nBilimde, teknolojik buluşlarda olduğu gibi ekonomik kalkınmada da durmadan ilerleyen ama başka temel alanlarda gerileyen bir dünyanın kafa karıştırıcı paradoksuna dair açıklamalarda da bulunur Maalouf: “\nEbeveynlerinin ömürleri boyunca sabahtan akşama didindiklerini, buna rağmen ne maddi rahatlığa erişebildiklerini ne de isimsizlikten kurtulabildiklerini görmüş gençler, onlara takdirden çok acıma hissiyle yaklaşıyorlar. Karıncayı izlemelerini destekleyecek hiçbir şey yok. Tam tersine, o örnekten uzak durmaya, isterse iğrenç dolandırıcılıklar ve kaçakçılıklarla olsun ‘başarmış olanlara’ öykünmeye veya her ne yolda olursa olsun şöhret cennetinde kazanmaya teşvik ediliyorlar... Parasal açıdan kazançlı işlere, toplumsal açıdan yararlı işlerden daha çok değer verildiğinde, bunun yıkıcı sonuçlarını engellemek imkânsızlaşır.\n”\n13\nKendini karıncaya olduğu kadar ağustos böceğine de yakın hisseden ve birinin yaptığı işi diğerinden daha saygıdeğer bulmaktan kaçınan Maalouf, bu noktada başlıca kaygısının insan toplumlarını parçalayan etkenlerin onları yapıştıran etkenlere ağır basmaya başladığını görmekten kaynaklandığını belirterek Sezai Karakoç’un aşağıda “\nYaz\n” başlıklı yazısında hatırlattığı hikmeti yıllar geçtikten sonra tekrar hatırlatmıştır.\n“\nNe ağustos böceği olmalı ne de karınca, yaz gelince. Birinden biri olmak, masal soyutlamasına yaraşır, insan için. Yaz ki, Tanrı’nın mevsim nimetlerinin hasat vaktidir, bir yandan onu dolu dolu yaşarken, bir yandan da kışın hazırlığını görmek düşer, bu nimete kavuşmuş insanoğluna.İnsanda ağustos böceğinden bir yan, karıncadan bir yan vardır. Bir de ikisini aşan bir yan.Mevsimi, mevsimin saat ve anlarını, bütün bu cepheleriyle yaşadığı vakit, hakkını vermiş olacaktır yazın, insan... Ama insana yakışanı ve yaraşanı da bu değil midir? Yaz içinde insanın görevi budur. Bundan ötesi karıncaları ve ağustos böceklerine aittir. Ve yarasalara, kargalara, yılanlara, çıyanlara, akreplere, farelere...\n”\n14\n“\nGöğü, yeri ve ikisi arasındakileri biz boş yere yaratmadık...\n”\n15\n“\nBiz gökleri, yeri ve bunlar arasındakileri oyun olsun diye yaratmadık...\n”\n16\nayet mealleri bağlamında “\nAğustos Böceği Bir Meşaledir\n” şiirinde geçen bu mısralar ağustos böceği ile karınca masalının La Fontaine formuna ve onu esas alan çevirilerdeki zehirli okumalara metafizik bir tokattır:\nHiç yere hiçbir şey yaratmamış olanın\nBize gönderdiği bir muştucu o yaratık\nUyarıcı ve muştucu bir yaratık\n– Tanrı boş yere bir şey yaratmamıştır\nAnlayan için muştucu duyan için uyarıcı\nSezai Karakoç’un, “\nİnsanda ağustos böceğinden bir yan, karıncadan bir yan vardır. Bir de ikisini aşan bir yan.\n” sözleri, “\nSizi gidi faydacılar çıkarcılar sizi!\n” dediği masalcı yada güzel bir cevaptır. Karakoç, karıncanın baş tacı edildiği La Fontaine’nin kutuplaştırıcı kapitalist değerler fikrine karşı da tevazu ve kanaatkârlığın timsali olarak karıncanın himmetindeki yüceliği vurgulayan telmihlerin farkında bir “\ndiriliş eri/ereni\n” olarak karıncayla ağustos böceğini birbirleriyle kıyaslamadan:\nSizin acımanıza gülüp geçiyor\nSizi gidi faydacılar çıkarcılar sizi\nÜzülmeyin evi yok yuvası yok diye\nKışlık erzak biriktirmemiş diye\nSizin acımanıza yok onun ihtiyacı\n–Sahtedir zaten acımanız\nSiz ancak alay edersiniz acımasız–\nÖzgürlüğün sesidir o ürkmez korkmaz\nTitremeden geçer gündüzden geceye\ndiyerek ağustos böceğinin varoluşunu, fayda hesabı ağında tamamen eriten kapitalizme karşı bir manifesto olan “\nAğustos Böceği Bir Meşaledir\n” şiiriyle, ideolojinin edebiyata tecessüm etmesine izin vermeyerek masalcının maskesini düşürür.\nEy masalcı adam iftira ettin sen\nBu harikalar harikası böceğe\nOnu suçladın tembellikle\nEn çalışkan onu görüyorum ben\nHiçbir karşılık beklemeden\nYazı ağustosu çamı çınarı\nTanıtıyor bize yazı ağustosu çamı ve çınarı\nAğacın dalında güneşe doğru yaklaşarak\nSuyun, bir damla suyun değerini altın ediyor\nÇiğ damlası bir zümrüttür diyor\nSusadıkça eşsiz sesiyle şarkılar söylüyor\nİlahiler okuyor güneşe gönderiyor\nSen bunları levha levha kızart diyor\nBir daha yanmayacak şekilde kızart diyor\nKıyamete kadar kalsın insanlığa uzat diyor\nGüneşi yakıcı güneş bilen gölgeyi reddeden\nGölgede saklanma kurnazlığını reddeden\nAç kalma pahasına olsa da öten\nSusamanın armonilerini en iyi bilen\nMatemden alevden bir gömlek giyen\nYapraktan bir saray ören\nSesini bir şehir gibi boşaltan nehre\nDağlara kırlara ve ormanlara zerre zerre\n“\nAğustos Böceği Bir Meşaledir\n” şiiri, birçok yönden hakkında yorumların yapıldığı şiirlerin başında gelmektedir. Şiiri önemli kılan, Karakoç’un, bir kapitalizm reddiyesiyle birlikte, “\nDiriliş Ruhu\n”nun edebiyat ve sanat görüşü çerçevesinde şiir üzerinden bir İslâm medeniyeti okuması yapmasıdır. Şiirle ilgili kendisine sorulan bir soruya verdiği cevap ters yüz edilen masalın üstünü örten zarı yırtarak hakikati çıplak bir şekilde ortaya çıkarır:\n“\nBen burada ağustos böceğine yapılan haksızlığa karşı çıktım. Bu böcek, sanatın, özgürlüğün sembolüdür; onu küçülterek sanatı küçültmüş oluruz. Onun temsil ettiği Doğu’yu, onun ortaya koyduğu maddeperestliğe karşı duruşu alaya almış oluruz. Allah onun varlığıyla bize pek çok şifreler aktarmaktadır. Onun eylemlerini yücelterek ihmal ettiğimiz, bir kenara ittiğimiz sanata, özgürlüğe, Allah’ın yaratmasının eşsiz hikmetine sahip çıkmış olduğumu söylemek istedim. Bu şiir karıncanın aleyhine değil; ağustos böceğini horlayanların aleyhine, sadece maddeye tapanların aleyhine, sanata sırtını dönenlerin ve onu küçük görenlerin aleyhinedir.\n”\n17\n–Oysa nesli kesilmeliydi size göre–\nAma hiçbir zaman hiçbir yerde\nSönmez tanrının yaktığı meşale\nİstersen bir böcekte olsun o meşale\nDipnotlar:\n1- Amin Maalouf, Uygarlıkların Batışı,(Çev. Ali Berktay), Yapı Kredi Yay., İstanbul, 2019, s. 11,15.\n2- Roger Garaudy, İnsanlığın Medeniyet Destanı, (Çev. Cemal Aydın), Türk Edebiyatı Vakfı Yay., İstanbul, 2016,  s.187.\n3- E. F. Schumacher, Aklı Karışıklar İçin Kılavuz, (Çev. Mustafa Özel), Küre Yay., İstanbul 1992, s. 162\n4- Byung-Chul Han, Kapitalizm ve Ölüm Dürtüsü, (Çev. Çağlar Tanyeri), İnka Kitap, İstanbul, 2021, s. 7-22.\n5- Hüseyin Köse, Skolastik Fantazya, Ayrıntı Yay., İstanbul, 2015,  s.273.\n6- Franco Moretti, Mucizevi Göstergeler, (Çev. Zeynep Altok), Metis Yay., İstanbul, 2018. s.192.\n7- Hüseyin Köse, Age., s.418.\n8- Franco Moretti, Age., s. 246.\n9- Hüseyin Köse, Age., s.268.\n10- Sezai Karakoç, İslam Toplumunun Ekonomik Strüktürü, Diriliş Yay., İstanbul, 2019, s.29,43.\n11- Hümeze, 104/ 1-3.\n12- Amin Maalouf, Uygarlıkların Batışı, (Çev. Ali Berktay),  YKY, İstanbul, 2019, s. 154.\n13- Amin Maalouf, Age.,s. 155.\n14- Sezai Karakoç, Gündönümü, Diriliş Yay., İstanbul, 2019, s.87-90.\n15- Sâd, 38/27.\n16- Enbiya, 21/16.\n17- Haz.: Mustafa Kirenci, Ağustos Böceği Bir Meşaledir, Büyüyen Ay Yay., İstanbul, 2020,s. 54-55.",
  "crawled_at": "2025-06-02T10:26:33.995943"
}