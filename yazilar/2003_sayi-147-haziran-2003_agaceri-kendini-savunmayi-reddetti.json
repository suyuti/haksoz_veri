{
  "id": "b74797e9-ad14-43e4-9a63-83cee7324f37",
  "title": "Agaceri Kendini Savunmayı Reddetti",
  "author": "Haksöz",
  "year": "2003",
  "issue": "Sayı: 147 - Haziran 2003",
  "url": "https://www.haksozhaber.net/okul/agaceri-kendini-savunmayi-reddetti-3687yy.htm",
  "content": "Ali Şeriati'nin öğrencilerinden olan Haşim Agaceri, 'Peygambere hakaret etmek' suçlamasıyla 2002 yılının Kasım ayında idam cezası almış, ayrıca 10 yıl süreyle ders vermesi yasaklanmıştı. Üniversitelerde bu kararı protesto eden dev gösterilerin yapılması üzerine, İran dini lideri Ayetullah Ali Hamaney, Agaceri davası'nın gözden geçirilmesi talimatını vermişti. Yüksek Mahkeme, Şubat ayında, Agaceri hakkındaki idam cezasını bozmuştu.\n18 Mayıs'ta Agaceri'nin yargılanmasına yeniden başlandı. Agaceri, duruşmada, mahkemenin açık olmadığı gerekçesiyle, savunma yapmayı reddetti.\nHamedan kentinde mahkemeye çıkarılan Agaceri'nin avukatı Salih Nikbeht, müvekkilinin, mahkemenin açık olmadığı, mahkemede Tahran Üniversitesi ve Şehit Beheşti Üniversitesi'nden hukuk ve dini konularda uzman hocalar olmadığı sürece savunma yapmayacağını açıkladı. Nikbeht, Agaceri'nin söz konusu koşullar yerine gelmedikçe sorulan yanıtlamayacağını ve sonraki duruşmalara katılmayacağını da duyurdu.\nSiyasi düşünceleri bakımından Cumhurbaşkanı Muhammed Hatemi'ye yakınlığıyla bilinen reformcu İslam Devrimi'nin Mücahitleri Örgütü (İDMÖ) üyesi Agaceri, geçen yıl Haziran ayında Hamedan'da yaptığı konuşmada, Şii düşüncede \"reform\" istemiş ve \"Müslümanların din adamlarının öğretilerini körü körüne izleyecek maymunlar olmadığını\" söylemesi üzerine tutuklanmıştı.",
  "crawled_at": "2025-06-02T10:26:33.995943"
}