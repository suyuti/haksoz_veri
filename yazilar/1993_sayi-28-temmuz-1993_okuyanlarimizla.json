{
  "id": "695a73a5-d19c-47ab-9408-0cb529dc6be4",
  "title": "Okuyanlarımızla",
  "author": "Haksöz",
  "year": "1993",
  "issue": "Sayı: 28 - Temmuz 1993",
  "url": "https://www.haksozhaber.net/okul/okuyanlarimizla-415yy.htm",
  "content": "Rahman ve Rahim Olan Allah Adıyla!\nYaz sıcaklarıyla birlikte okulların tatil olduğu, çalışanların genellikle senelik izinlerini kullandığı bir döneme giriyoruz. Yaz sıcaklarında şehir nüfusunun büyük bir çoğunluğu liberalleşmenin getirdiği çözülme ile plajlarda veya yazlıklarda tatil yapma gevşekliğini yaşarken; mesaisi boşalan müslümanları ise yeni yükümlülükler bekliyor.\nYaz tatili veya senelik izin gibi nedenlerle metropollerden ayrılan müslümanlar, memleketlerinde veya uğradıkları yörelerde yeni ilişkiler geliştirmek ve elde ettikleri birikimleri aktarmak, ulaşabildikleri yerlere mesajımızı taşımak konusunda önemli bir çabanın sahipleri olacaklardır. Özellikle zamana çokça ihtiyaç duyduğumuz metropollerde yaşamını sürdürenler ise tatilleri, ikmallerini güçlendirecekleri bir imkan olarak değerlendirmelidirler. Taşradan şehirlere gelenler de iki taraflı bir muhasebeyi gerçekleştirmelidirler.\nAslında kendimizi yenilemek ve geliştirmek konusunda her birimizin bu tür ilişki ve ikmal imkanlarına acilen ihtiyacımız yok mu? O halde tatiller modernizmin aşıladığı gibi gevşeme ve rehavet içinde hoşça vakit geçirme ve eğlence yarışı olarak değil; fikri donanım ve sosyal ilişkiler konusundaki eksikliklerimizi gidereceğimiz önemli bir fırsat, tazelik ve yenilenme sağlayan güzel bir imkan olarak değerlendirilmelidir. Zaten müslümanlar \"\nboş kalınca hemen yorulmalı\n\" (94/7), \"\ntümüyle boş şeylerden yüz çevirmeli\n\" (23/3) değil midir?\nGeçen sayımızda yer alan gelenek soruşturmasına olumlu tepkiler gelmeye devam ediyor. Yer darlığı nedeniyle yer veremediğimiz H. Türkmen'in konu ile ilgili değerlendirme yazısını bu sayıda sunuyoruz.\nNeo-Naziler'in Solingen'de Türkiyeli bir ailenin evini kundaklamasıyla yeniden alevlenen yabancı düşmanlığı ile değerlendirme ilgili yazısını, arkadaşımız A. Sancakdaroğlu Almanya'dan yazıp yolladı.\nGeçen sayımızda \"\nDünyada Olaylar-Gelişmeler\n\" bölümünde yabancı dergilerden Türkiye basınına yansımayan boyutuyla özetleyerek veya derleyerek sunduğumuz kısa haberler beğeni ile karşılandı. Bu ve bundan sonraki sayılarımızda bu tür haberlerin kısa özet ve derlemelerini sizlere aktarmaya devam edeceğiz.\nBu sayıda Selçuk Üniversitesi Fen-Edebiyat Fakültesi Öğretim Görevlisi Doç. Dr. Mikail Bayram ile Anadolu'nun İslamlaşması konusunda yaptığımız röportajdan istifade edileceği kanaatindeyiz.\n\"\nÇok Partili Sisteme Geçerken İslamcı Dergiler\n\" başlıklı inceleme bu sayıda sona eriyor. Önümüzdeki sayımızda 1956 yılından itibaren yayınlanmaya başlayan İslam Mecmuası'nın tanıtım ve değerlendirmesine yer vereceğiz.\nBiyografi dizisinde yer alan Cemaleddin Afgani etrafında yapılan tartışmaları M. Serdar arkadaşımız değerlendirdi. İlgi ile okuyacağınızı düşünüyoruz. Ve bu sayı ile beraber, sizlere Cemaleddin Afgani'nin bir posterini hediye olarak takdim ediyoruz.\nOkuyucu köşesine gelen mektupları yayınlamaya devam ediyoruz. Bu köşeye deneme türü yazılar ve şiirler gönderen kardeşlerimize teşekkürlerimizi sunuyoruz. Ancak yer sınırlılığı gözetilecek olursa gönderilen tüm yazı ve şiirleri yayınlama ve değerlendirme imkanına sahip olmadığımızı belirtmek istiyoruz. Lakin gönderilen bütün mektupları değerlendirecek ve cevaplandıracak bir servis oluşturma kararı aldığımızı da belirtelim.\nDaha donanımlı bir gelecek için çabalarımızı yoğunlaştırmamız dileğiyle...",
  "crawled_at": "2025-06-02T10:26:33.995943"
}