{
  "id": "6ac490ce-9ec2-4026-ba74-3c655d2d35b4",
  "title": "\"Yeni Yıl\"a Direnişle Girildi",
  "author": "Haksöz",
  "year": "1999",
  "issue": "Sayı: 94 - Ocak 1999",
  "url": "https://www.haksozhaber.net/okul/yeni-yila-direnisle-girildi-2260yy.htm",
  "content": "31 Aralık gecesi yılbaşı çirkefliklerinin ayyuka çıktığı bir zamanda Sultanahmet Camii'nde eylem vardı. Başörtülerinden dolayı okullara alınmayan ve okullardan atılan öğrenciler, teravih namazının arkasından Diyanet'in tertiplediği icazetli-sansürlü kitap fuarının yapıldığı camii avlusunda bir eylem düzenlediler. Kalabalık bir toplulukla protesto edilen zulüm, bir kere daha ifşa edildi. Irak'a füze yağdıran emperyalistlerle, başörtüye uzanan ellerin aynı olduğunun vurgulandığı eylem, teşrik tekbirleri ve Kur'an-ı Kerim'le başladı. Polisin tüm önlemi ve engelleme çabalarına rağmen sürdürülen eylem, dokunaklı bir duayla devam etti. Eyleme yapılan duada şu vurgular yapıldı:\n\"Rabbimiz! Sımsıkı sarıldık dinine. Bırakma bizi, koru bizi, şahit yaz bizi. Pazartesimizi, Salımızı, hep bir sonraki günlerimizi direnişe ayarlı kıl. Örtümüzü, onurumuzu, iffetimizi daim kıl. Rabbimiz! Gözlerimizdeki perdeleri kaldır. Durup dinlenmeden anlatan dilimize güç ver. Rabbimiz! Biz, Bilaliz, biz Sümeyye, yürüdükçe Fatmayız, haykırdıkça Zeynep. Velimiz Sensin Rabbimiz! Arkamızda bıraktığımız annemizle, eşimizle, çocuğumuzla bugün Filistin oluyoruz. Yarın Iraklı bir çocuk. Rabbimiz, gücümüzün yetmeyeceğini bize taşıtma, bizi affet, bizi bağışla ve bize merhamet et. Sen bizim mevlamızsın, kafirler topluluğuna karşı bize yardım et.\"\n\"Kahrolsun Başörtü Yasakçıları\", \"Direniş Adalet Özgürlük\", \"Cuntaya Hayır Eğitime Özgürlük\", \"MGK Tehdidi Yıldıramaz Bizleri\", \"Üzülme Gevşeme Allah Bizimle\" gibi sloganların atıldığı, marşların söylendiği ve Asr sûresinin topluca hep bir ağızdan okunduğu eylem, MGK'nın müslümanların siyasal-sosyal taleplerini dile getiren eserlerinin satılmasını engellediği bilinen Diyanet Fuarı'nda engellenemeyen bir etkinlik oldu.",
  "crawled_at": "2025-06-02T10:26:33.995943"
}