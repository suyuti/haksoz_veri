{
  "id": "9cf1bcfc-9dd2-4e12-b705-592362d8776a",
  "title": "28 Şubat’ın Yıldönümünde Üniversitelerde Gözaltı",
  "author": "Haksöz",
  "year": "1999",
  "issue": "Sayı: 96 - Mart 1999",
  "url": "https://www.haksozhaber.net/okul/28-subatin-yildonumunde-universitelerde-gozalti-2314yy.htm",
  "content": "28 Şubat 1997 tarihli MGK toplantısıyla başlayan, İslam'a karşı \"topyekün savaş\" uygulamasının hayatın değişik alanlarında neden olduğu baskı ve dayatmalar İstanbul ve Marmara Üniversitesi'nde müslüman öğrencilerce protesto edildi.\n28 Şubat Perşembe günü MÜ'de müslüman öğrencilerin gerçekleştirmiş olduğu etkinliğe polis engel oldu. Müslümanların astığı afişleri indirdi. Sonraki gün tekrarlanan etkinliğe polis yine müdahale etti ve önce iki müslümanı ve daha sonra göz altıların nedenini öğrenmek isteyenleri gözaltına aldı. MÜ öğrencilerinin kaldığı evlere baskın düzenleyen polis, gözaltıları sürdürerek 12 kişiyi Terörle Mücadele Şubesi'ne şevketti. 28 Şubat cuntasını memnun eden bir tavırla ve müslümanları sindirmek ve korkutmak isteyen bir niyetle gözaltına alınan 12 müslüman öğrenci, terörle mücadele şubesinde 4 gün gözaltında tutuldu. 1 Mart Pazartesi günü DGM'ye çıkarılan öğrencilerden 10'u serbest bırakılırken ikisi tutuklandı.\n25 Şubat Perşembe günü İÜ Edebiyat Fakültesi'nde \"askeri müdahale geleneği ve 28 Şubat\" konulu \"Özgür Üniversite Açık Anketi\" gerçekleştirildi. Öğrenciler kağıtlara 28 Şubatla ilgili kanaatlerini yazıp duvardaki kartonun üzerine yapıştırdılar. Ankete farklı kesimlerden birçok öğrenci yoğun ilgi gösterdi.\nMüslüman öğrenciler, Cuma günü İÜ merkezde 1 Mart Pazartesi ve sonrasında Edebiyat Fakültesi'nde bildiri dağıttılar. Çarşamba günü ise İÜ Edebiyat Fakültesi'nde 28 Şubat'la ilgili bir forum yaptılar. Kur'an-ı Kerim ve mealinin okunmasıyla başlayan forum iki müslüman öğrencinin okuduğu bildirilerle sürdü. Konuşmalarda 28 Şubat'ın 27 Mayıs, 12 Mart, 12 Eylül darbe geleneğinin bir devamı olduğu söylenerek bu müdahalelere gerekli tavır ortaya konabilseydi, 28 Şubatlar olmazdı denildi. Bir direniş hattı oluşturulamaması halinde bu sürecin bizim varlığımızı ortadan kaldırıncaya değin süreceği ifade edildi. Direniş, vurgulu marşların söylendiği ve MÜ'de yaşanan gözaltıların kınandığı forumda \"Cuntaya hayır eğitime özgürlük\", \"MGK tehditi yıldıramaz bizleri\", \"Kahrolsun laik diktatörlük\", \"İslami hareket engellenemez\" sloganları atıldı. Forum Asr sûresinin okunmasıyla sona erdi.",
  "crawled_at": "2025-06-02T10:26:33.995943"
}