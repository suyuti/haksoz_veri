{
  "id": "1e243ae0-300f-413d-9e8b-821743807dab",
  "title": "Teslimiyet mi Mücadele mi ?",
  "author": "Haksöz",
  "year": "1996",
  "issue": "Sayı: 65 - Ağustos 1996",
  "url": "https://www.haksozhaber.net/okul/teslimiyet-mi-mucadele-mi-1399yy.htm",
  "content": "Türkiye yaz mevsimini sıcak gündemlerle geçiriyor. Bu sıcaklık her mevsimde süreceğe benziyor. Hükümetler değişiyor; zulüm, haksızlık ve emperyalizmle işbirlikçilik değişmiyor.\n1996 yazının Temmuz ayından geriye ne kaldı? Cezaevlerinde insanlık dışı uygulamalara karşı direnişin ve ölüm orucu eylemlerinde ölen 12 sol tutuklunun anısı; mevcut sisteme karşı adil düzen vaadleri ile kazanılan oylar sonucu iktidara gelen RP kurmaylarının MGK'ya teslimiyetlerinin hüznü; ekonominin Refahyol hükümetiyle de niteliğini değiştirmemesinden dolayı rantiyecilerin duyduğu keyif; ve 11 milyon lira olarak belirlenen net asgari ücretle nasıl geçineceğinin şaşkınlığını yaşayan emekçilerin çaresizliği...\n\"Uzlaşanlar Değişir, Ama Değiştiremezler\" başlıklı gündem yazımıza bağlı olarak arkadaşlarımız Temmuz ayının sıcak gündemleriyle ilgili yazılar kaleme aldılar. Ayrıca gerek cezaevi olayları karşısında gösterdikleri devlet yanlısı tutum ve gerekse müslüman siyasi tutuklular hakkında olumsuz sayılacak beyanları dolayısıyla Akit ve Yeni Şafak gazetelerine yönelttiğimiz \"İslami Tavır Bu mu Olmalı?\" başlıklı bir uyarı yazısına yer veriyoruz.\n\"Aşılması Gereken Hastalık Pragmatizm\" konulu soruşturmamıza katılan dostlarımıza teşekkür ediyoruz. Konuya tekabül eden ve \"müdahene\" kavramını inceleyen Kur'an çalışmasını da soruşturma yazılarına bağlı olarak okumanızı istiyoruz.\nŞehadetinin 30. yıldönümünde S. Turan'ın kaleme aldığı Seyyid Kutub'un hayatı ve mücadele çizgisiyle ilgili yazıyı da ilgiyle okuyacağınızı düşünüyoruz. Ö. M. Alper'in iki sayı sürecek olan \"Modernite-Postmodernite Arasında Batı Düşüncesinin Tıkanışı\" başlıklı yazısında, gündeme sokulmaya çalışılan birçok entellektüel söylemin arka planının ve amacının ne olduğu inceleniyor. Yararlanacağınızı düşünüyoruz. İnceleme ve deneme yazıları, şiirleri gelen bazı kardeşlerimizin çalışmalarına ise yer darlığı nedeniyle bu sayıda yer veremiyoruz.\nBu arada SELAM gazetesinden kardeşlerimiz Mehmet Ali TEKİN ve Talip ÖZÇELİK'in tutuklu oldukları Rusya'da yoğun çabalar sonucu tahliye olarak serbest kalmaları önemli bir sevinç kaynağımız oldu. Ümmetin dertleriyle ulusal sınırlar ötesinde de ilgilenmeleri ve Çeçen direnişine destek vermek amacıyla gösterdikleri çabaları dolayısıyla bu kardeşlerimizi tebrik ediyor; bu uğurda katlandıkları çilelerin mükafatıyla ahirette sevinmelerini niyaz ediyoruz.\nİnanç ve ilkelerimizin kazandırdığı umudu yaşamlaştırmak ve uzun soluklu bir mücadelenin taşıyıcıları olmak dileğiyle selamlar.",
  "crawled_at": "2025-06-02T10:26:33.995943"
}