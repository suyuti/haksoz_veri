{
  "id": "6225eab7-232c-47cd-9681-4a41d39fe7b7",
  "title": "Ey Nefsim! Kurbanın Bayram mı?",
  "author": "Fevzi Zülaloğlu",
  "year": "2022",
  "issue": "Sayı: 376 - Temmuz 2022",
  "url": "https://www.haksozhaber.net/okul/ey-nefsim-kurbanin-bayram-mi-8711yy.htm",
  "content": "Ey nefsim!\nDünyaya Allah’ın yakınlığını kazanmak için geldin, hayat el-Aziz olan Allah’ın yakınlığını kazanma yarışıdır, unutma!\nEy nefsim!\nRabbimizin belirlediği varlık hiyerarşisinde, insanlar hayvanlara değil hayvanlar insanlara musahhar kılınmıştır.\nÖyleyse insanı eşyanın esiri veya hizmetçisi olmaya davet eden hayvanperestlik dininin kara propagandalarına kanma!\nEy nefsim!\nHayvanlar kendilerine “sınır konulamaz, dokunulamaz kutsal varlıklar” değildir. Varlık hiyerarşisini bozarak kurban ibadetine karşı düşmanlık yapan klasik, modern hurafelere karşı uyanık ol!\n“Hayvan hakları süslemesi” ile varlık hiyerarşisini tersine çevirmeye çalışan Hinduizm’e, insanı eşyaya hizmetçi kılan post modern tuğyanlara karşı dikkatli ol!\nKurban ibadeti Rabbimizin varlık hiyerarşisine ittiba etmenin bir sembolüdür; bu hiyerarşiyi alt üst etmek tuğyandır, unutma!\nEy nefsim!\nKurban bir feda eylemidir, öyleyse kolayca gözden çıkarabildiklerin, gözden düşmüşlerin kurban olmaz, seni Allah’a yaklaştırmaz, unutma!\nEy nefsim!\nKarar ver! Habil gibi sevdiklerinden mi vereceksin yoksa Kabil gibi pintilik mi edeceksin?\nKurban sevdiklerinden vazgeçmenin sembolüdür, unutma!\nEy nefsim!\nAllah takva sahiplerinin kurbanını kabul eder, unutma! Kurbanınla takva elbisendeki yırtıklarını yama!\nKurbanların ne etleri ne de kanları Allah’a ulaşır, O’na takvan ulaşır, unutma!\nEy nefsim!\nEğer kurbanı yaşamaz ve yaşatmazsan, cahiliyenin hurafe merkezleri, doğadaki felaketleri durdurma bahanesinin arkasına saklanarak çocuk kurban etmeyi tavsiye ederler.\nEğer kurban ibadetini nesilden nesile kesintisiz bir zincirle aktaramazsan, gelecek kuşaklar taşların bağlandığı, çocukların köpeklere kurban olduğu günlere erer, unutma!\nEy nefsim!\nEğer insanın ahsen-i takvim olduğu gerçeğini yeni kuşaklara anlatamazsan,genç kızları ve erkekleri pagan tapınakların önünde boğazlayan çağdaş nemrutlar şehirlere egemen olurlar, unutma!\nEy nefsim!\nSembolizmin, hakikati mecaza hamlederek anlamı buharlaştıranların girdaplarında boğulma!\nEy nefsim!\nKurban, İbrahim gibi adayanların, İsmail gibi adananların hatırasıdır.\nKurban, senin İbrahim ve İsmail nebiler gibi samimi bir dost olduğuna Allah katındaki şahidindir, unutma!\nEy nefsim!\nAllah’ın adıyla kestiğin hayvanların etlerini paganlar ve Yahudileşenler gibi heba etme, hem kendin ye hem de hem de fakir fukaraya dağıt ki, kurbanın bayram olsun…\nEy nefsim!\nKıbleye doğru yatırdığın kurbanı keserken âlemlerin rabbi Allah’ı zikretmelisin, bu senin şâkir bir kul olduğunun şahididir, unutma!\nEy örtüsüne bürünen nefsim!\nKurban basit bir hayvan boğazlama eylemi değildir, bu onurlu eylemi gerçekleştirirken,  “Bismillahi Allahu Ekber” diyerek Rabbini tekbir et!",
  "crawled_at": "2025-06-02T10:26:33.995943"
}