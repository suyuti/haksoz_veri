{
  "id": "fe5427b3-4c1b-4e08-81b3-320d75103ad0",
  "title": "Yasakçı Rektör Kemal Alemdaroğlu, Almanya'da da Protesto Edildi",
  "author": "Haksöz",
  "year": "2004",
  "issue": "Sayı: 156 - Mart 2004",
  "url": "https://www.haksozhaber.net/okul/yasakci-rektor-kemal-alemdaroglu-almanyada-da-protesto-edildi-3916yy.htm",
  "content": "Türkiye Araştırmalar Merkezi Vakfı'nın (TAM) hazırladığı bilimsel işbirliğini teşvik hedefli bir program dahilinde 25 Şubat'ta Almanya'nın Essen şehrine giden İstanbul Üniversitesi Rektörü Kemal Alemdaroğlu, burada 100 kişiyi aşkın bir grubun protestosuyla karşılaştı. \"AB Üyeliği Sürecinde Türkiye ve Üniversitelerin Konumu\" konulu konferansa yer darlığı bahanesiyle alınmayan grup, TAM'ın dışına çıkarıldı. Çeşitli kültür derneklerini temsilen TAM önünde toplanan protestocular Alemdaroğlu'nu \"Yasakçı, Bilim Hırsızı, General\", \"Üniversiteyi Kışlaya Çeviren Alemdaroğlu, Defol\" şeklinde sloganlar atarak ve dövizler taşıyarak protesto ettiler. Grup adına yapılan açıklamada Alemdaroğlu'yla ilgili özetle şunlar söylendi: \"ABD'de yazılmış Laparoskopide Yeni Metotlar (New Development in Laparoscopy) adlı kitabı alıp, kendi yazmış gibi adına yayınlayarak bilim hırsızlığı yapan ve yasakçı yaklaşımlarıyla üniversitelerde binlerce öğrenciyi mağdur eden, eğitimden alıkoyan bu şahsın hâlâ Türkiye'nin en büyük üniversitelerinden biri olan İstanbul Üniversitesi'nin Rektörü olması çok utanç vericidir. Bilime, insana ve özgürlüğe duyarlı her insanın yapması gerekeni yapıyoruz, tepkimizi seslendirmek için buradayız.\" Eylemci grup, Alemdaroğlu aleyhinde sloganlarla tepkilerini dillendirdikten sonra sessizce dağıldı.",
  "crawled_at": "2025-06-02T10:26:33.995943"
}