{
  "id": "6b83bb85-848d-46dd-a770-962e4fbc8010",
  "title": "TMK Kabul Edildi",
  "author": "Haksöz",
  "year": "2006",
  "issue": "Sayı: 185 - Ağustos 2006",
  "url": "https://www.haksozhaber.net/okul/tmk-kabul-edildi-4767yy.htm",
  "content": "Uzun tartışma ve protestolara rağmen, AKP hükümetinin ısrarlı talebi ve CHP'nin desteğiyle, Terörle Mücadele Kanunu TMK tasarısı, TBMM Genel Kurulu'nda kabul edilerek yasalaştı. Avrupa Birliği ile müzakereler çerçevesinde Meclis'in gece-gündüz çalışarak çıkarttığı AB uyum yasalarının oluşturduğu nisbi rahatlık ortamından rahatsız olan; başını MGK'nın çektiği bazı çevrelerin isteği böylece yerine getirilmiş oldu. Yeni TMK'nın bazı maddeleri de, CHP'nin titiz çalışmaları sonucu metinden çıkarıldı.\nİşin bir başka ilgi çeken yönü, Jandarma'nın tasarı mecliste görüşülürken, kanun siparişinde bulunmasıydı. Jandarma'nın isteği üzerine eklenen yeni madde ile \"terör suçlusu\" olarak kabul edilen kişilerin cezaları hafifletilmeyecek, ertelenmeyecek, paraya çevrilemeyecek. Hükümetin \"etkin pişmanlık\" olarak tanımladığı düzenleme, CHP'nin, \"Bu, Abdullah Öcalan'a af anlamına gelebilir.\" itirazıyla metinden çıkarıldı.\nTMK'nın Meclis'ten geçmesinden sonra açıklama yapan Adalet Bakanı Cemil Çiçek, \"Keşke böyle bir tasarıyla gelmeseydik, sevimsiz bir tasarı!\" diyerek, aylarca cansiperane savunduğu kendi tasarılarını sahiplenmekten kaçındı.\nTCK'dan 55 ayrı suç, 4 ayrı kanunda sayılan suçlar ile ucu açık biçimde belirtilen ve olağanüstü halin ilanına neden olacak nitelikteki suçlar \"terör\" suçu sayılacak. 29.06.2006 kabul tarihli 5532 sayılı yasa ile değiştirilen 3713 sayılı Terörle Mücadele Kanunu'nda değişiklik sonrası \"terör\" suçları ya da \"terör amacıyla işlenen suçlar\" acaba hangileridir? Sayısı ne kadar çoğaltılmıştır?\nYeni değişiklikle TMK'nun 4. maddesinde \"terör amacı ile işlenen suçlar\" başlığı altında yeni Türk Ceza Kanunu'ndaki 47 maddeye yer veriliyor. Buna göre, terör amacı ile işlenen suçlar olarak sayılan yeni TCK maddeleri ve karşılıkları olan suçlar şunlar: 79. Göçmen kaçakçılığı, 80. İnsan ticareti, 81. Kasten öldürme, 86. Kasten yaralama, 87. Neticesi sebebiyle ağırlaşmış yaralama, 96. Eziyet, 106. Tehdit, 107. Şantaj, 108. Cebir 109. Kişiyi hürriyetinden yoksun kılma, 112. Eğitim ve öğretimin engellenmesi, 113. Kamu kurumu veya kamu kurumu niteliğindeki meslek kuruluşlarının faaliyetlerinin engellenmesi 114. Siyasi hakların kullanılmasının engellenmesi, 115. İnanç, düşünce ve kanaat hürriyetinin kullanılmasını engelleme, 116. Konut dokunulmazlığının ihlâli, 117. İş ve çalışma hürriyetinin ihlâli, 118. Sendikal hakların kullanılmasının engellenmesi, 142. Nitelikli hırsızlık, 148. Yağma, 149. Nitelikli yağma, 151. Mala zarar verme, 152. Mala zarar vermenin nitelikli hâlleri, 170. Genel güvenliğin kasten tehlikeye sokulması, 173. Atom enerjisi ile patlamaya sebebiyet verme, 174. Tehlikeli maddelerin izinsiz olarak bulundurulması veya el değiştirmesi, 185. Zehirli madde katma, 188. Uyuşturucu veya uyarıcı madde imal ve ticareti, 199. Kıymetli damgada sahtecilik, 200. Para ve kıymetli damgaları yapmaya yarayan araçlar, 202. Mühürde sahtecilik, 204. Resmî belgede sahtecilik, 210. Resmî belge hükmünde belgeler, 213. Halk arasında korku ve panik yaratmak amacıyla tehdit, 214. Suç işlemeye tahrik, 215. Suçu ve suçluyu övme, 223. Ulaşım araçlarının kaçırılması veya alıkonulması, 224. Kıt'a sahanlığında veya münhasır ekonomik bölgedeki sabit platformların işgali, 243. Bilişim sistemine girme, 244. Sistemi engelleme, bozma, verileri yok etme veya değiştirme, 265. Görevi yaptırmamak için direnme, 294. Kaçmaya imkan sağlama, 300. Devletin egemenlik alametlerini aşağılama, 316. Suç için anlaşma, 317. Askerî komutanlıkların gasbı, 318. Halkı askerlikten soğutma, 319. Askerleri itaatsizliğe teşvik, 310. (2) Cumhurbaşkanına suikast ve fiilî saldırı.\nAnayasal düzeni değiştirmeyi hedefleyen yapılar, silahlı olmasalar ve hiçbir silahlı faaliyete karışmamış olsalar da \"terör örgütü\" kapsamında değerlendirilecekler. Kanunda \"silahsız örgütler\" olarak tanımlanan bu yapılara üye olanlar, finanse edenler de ağır şekilde cezalandırılacaklar. Kanunda terör tanımı kapsamına giren suçlar o kadar ucu açık bırakılmış ki, sözgelimi, \"üniversite öğrencilerinin protesto maksadıyla gerçekleştirdikleri\" okulları kısa süreli işgal ve boykot, eğitim ve öğretimin engellenmesi olarak takdir edilip, terör suçu olarak görülebilir. Yine, kamuoyunda \"vicdani ret\" olarak bilinen askere alınmayı reddetmek de \"terör\" suçları içinde değerlendiriliyor. Tüm bu durumlarda hakimin inisiyatifi olabildiğince genişletilmiş durumda. Yani vicdani ret, bir sivil inisiyatif halinde örgütlü olarak savunulursa, kolaylıkla terörist bir faaliyet olarak kabul edilebilecek.\nBu kanun kapsamına giren suçlardan dolayı verilen hapis cezaları, seçenek yaptırımlara çevrilmeyecek ve ertelenmeyecek. Yine, suç işlemeye alenen teşvik, işlenmiş suçları ve suçluları övme veya örgütün propagandasını içeren süreli yayınlar, hakim kararıyla; gecikmesinde sakınca bulunan hallerde de cumhuriyet savcısının emriyle tedbirli olarak durdurulacak.\nTürkiye Cumhuriyeti'nin terör örgütü olarak tavsif ettiği herhangi bir yapıyı finanse etmek de, terör örgütü üyeliği kapsamında değerlendiriliyor. Örgütün finansmanı için hangi yöntemle para toplanırsa toplansın terör suçu kapsamında ceza alacak. Örgütünün propagandasını yapan kişiye bir yıldan beş yıla kadar hapis cezası verilecek. Bu suçun basın yayın yolu ile işlenmesi hâlinde, verilecek ceza yarı oranında artırılacak. Basın ve yayın organlarının suçun işlenişine iştirak etmemiş olan sahipleri ve yayın sorumluları hakkında bin günden 10 bin güne kadar adli para cezası öngörülecek. Yayın sorumluları hakkında bu cezanın üst sınırı 5 bin gün olacak.\nKanundaki bir diğer tartışmalı unsur, kolluk güçlerine tanınan sınırsız silah kullanma yetkisi. Kolluk görevlileri, operasyonlarda 'teslim ol' emrine itaat etmeyenlere karşı doğrudan ve duraksamadan silah kullanabilecek. Kamu görevlileri görevlerinden ayrılmış olsalar bile kendilerine veya eş ve çocuklarının canına vuku bulan saldırıya karşı silah kullanmaya yetkili olacak.",
  "crawled_at": "2025-06-02T10:26:33.995943"
}