{
  "id": "65828f04-a30d-415e-a92b-ef5e7f7c9b5c",
  "title": "Riyad'da Stratejik Hedef CIA'nın Paravan Şirketi",
  "author": "Haksöz",
  "year": "2003",
  "issue": "Sayı: 147 - Haziran 2003",
  "url": "https://www.haksozhaber.net/okul/riyadda-stratejik-hedef-cianin-paravan-sirketi-3685yy.htm",
  "content": "Suudi Arabistan'ın Başkenti Riyad, 13 Mayıs'ta ABD Dışişleri Bakanı Colin Powell'ın yapacağı ziyarete saatler kala, 4 ayrı patlamayla sarsıldı. Eylemlerde resmi rakamlara göre, 10'u ABD vatandaşı olmak üzere 34 kişi öldü, 194 kişi de yaralandı. Yaralıların çoğunu ABD vatandaşları oluşturuyordu. Dört patlamada toplam 9 feda eylemcisi de hayatını kaybetti. Patlamalardan kısa bir süre sonra yapılan açıklamalarda ölü sayısı 90'nın üzerinde telaffuz edilmiş, daha sonra bu rakam aşağılara çekilmişti. Düzenlenen bu feda eylemlerine rağmen Suudi Arabistan ziyaretini iptal etmeyen ve Riyad'a giden ABD Dışişleri Bakanı Powell, eylemlerin el-Kaide bağlantılı olduğunu öne sürdü.\nRiyad'daki feda eylemlerinde hedef alınan el-Cadwel sitesinde, Prens Sultan Amerikan Üssü ve Eskan Üssü'nde çalışan Amerikalılar barınıyordu. Saldırının diğer hedeflerinden olan Vinell Corporation, Suudi askerlerini eğiten ve bölgede CIA'nın gizli operasyonlarına paravanlık yapan bir şirket olarak biliniyor. Bu şirketin ortakları arasında baba George Bush ve Başkan Yardımcısı Dick Cheney bulunuyor.\nCIA'nın eylemlerine paravanlık yapan Vinell Corporation şirketi, 30 yıla yakın bir süredir Suudi Arabistan Milli Muhafızları'na eğitim veriyor. Northrop Grumman Şirketi'nin bir yan kuruluşu olan Vinell'in, ülkede 300 çalışanının bulunduğu söyleniyor. Vinell'in, Suudi ordusundaki kilit noktalarına Suudi Krallığı'nı iç ve dış saldırılara karşı koruması için lejyoner yerleştirdiğine dair ciddi kanıtlar var.\nVinell şirketinin önemli icraatlarından biri 1991 yılındaki Körfez Savaşı'nda Suudi askerleriyle birlikte Irak'a karşı çatışmalara katılması, bir diğer ve en önemli icraatıysa, 21 Kasım 1979 tarihinde Suudi rejimine karşı Cüheyman el-Uteybi liderliğinde bin kişilik bir grup tarafından gerçekleştirilen Kabe eyleminin bastırılmasındaki rolüdür. Kimyasal silahların kullanıldığı operasyonda Vinell paravan şirketinin timleri, Kabe'de korkunç bir katliam gerçekleştirmişti.",
  "crawled_at": "2025-06-02T10:26:33.995943"
}