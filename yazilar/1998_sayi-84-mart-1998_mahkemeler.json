{
  "id": "8bed9366-24b9-4694-bf6d-6ffacda84f19",
  "title": "Mahkemeler",
  "author": "Haksöz",
  "year": "1998",
  "issue": "Sayı: 84 - Mart 1998",
  "url": "https://www.haksozhaber.net/okul/mahkemeler-1965yy.htm",
  "content": "'Kesintisiz' Protestolarına Yargılama Devam Ediyor\nA-\n27 Temmuz 1997 Cuma günü Beyazıt Camii önünde \"İmam-Hatiplerin kapatılmasını\" protesto etmek amacıyla izinsiz gösteri tertip ettikleri ve bu gösteriye katıldıkları gerekçesi ile Hamza Türkmen, Abdurrahman Dilipak, Mustafa Karahasanoğlu, Ali Bakaner ile toplam 16 sanık hakkında İstanbul 13. Asliye Ceza Mahkemesinde açılan davaya 17 Şubat 1998 tarihinde başlandı. Sanıkların tamamının tutuksuz olduğu bu davada Hamza Türkmen ile 5 sanık ilk duruşmaya katılarak ifade verdiler. Ali Bakaner yurt dışında olduğu için, Mustafa Karahasanoğlu da mazeretli olduğu için duruşmaya katılamadılar. Eksikliklerin tamamlanması ve diğer sanıkların ifadelerinin alınması için duruşma 24 Mart 1993 günü saat 10'a bırakıldı. Bu tarihte duruşmaya kalabalık bir dinleyici topluluğunun katılması bekleniyor.\nB-\n12 Eylül 1997 Cuma günü Beyazıt Camii'nde yapılan protesto ile ilgili davaya da 3 Mart 1998 günü saat 10'da İstanbul 2. Asliye Ceza Mahkemesi'nde devam edildi. Bu davadan toplam 25 müslüman tutuksuz olarak yargılanıyor. Daha evvel ifadeleri alınamayan bazı sanıkların katılarak ifade verdiği duruşmaya 3 Haziran 1998 tarihinde devam edilecek.\nC-\n5 Eylül 1997 Cuma günü Beyazıt Camii'nde meydana gelen protesto ile ilgili davaya da 23 Mart 1997 günü saat 10'da İstanbul 11. Asliye Ceza Mahkemesi'nde devam edilecek. Bu davadan dolayı da toplam 39 müslüman tutuksuz olarak yargılanıyor.\nMehmet Yaşasın ve Arkadaşları...\nMehmet Yaşasın ve arkadaşları ile ilgili davaya 10 Şubat Salı günü Diyarbakır 4 No'lu DGM'de devam edildi. 05.12.1997 tarihli duruşmada Cumhuriyet Savcısı esas hakkındaki mütalaasını vermiş ve sanık avukatlarına da savunmalarını hazırlamak üzere süre vermişti. 10 Şubat 1998 tarihli duruşmada mahkeme dosyada bazı eksikliklerin bulunduğu gerekçesi ile sanık avukatlarından savunmalarını bir sonraki celsede yapmalarını istedi. Sadece tahliye taleplerini dinleyen mahkeme, bu talepleri de reddederek duruşmayı 16.04.1998 tarihine bıraktı.\nEmperyalist ABD'yi Protestoya Gözaltı\n20 Şubat 1998 Cuma günü Beyazıt Camii önünde Cuma namazını müteakip, ABD'nin Körfezde Irak halkına karşı katliama girişmek istemesi müslümanlarca protesto edildi. Amerikan emperyalizmini ve onun bölgedeki işbirlikçilerini protesto eden göstericilere polisler coplar, spreyler ve köpeklerle müdahale edince meydanda arbede yaşandı. Bu arbede sırasında polis copları ile pek çok müslüman yaralandı ve 79 müslüman da emniyet kuvvetlenirce gözaltına alındı. Haklarında derhal dava açılarak 23 Şubat 1998 Pazartesi günü İstanbul 9. Asliye Ceza Mahkemesi'ne çıkarılan tüm müslümanlar ifadeleri alındıktan sonra tutuksuz yargılanmak üzere serbest bırakıldı. Duruşmaya 2 Haziran 1998 tarihinde devam edilecek.\nİsrail Dışişleri Bakanı'nı Protesto Davası\nA-\nİsrail Dışişleri Bakanı David Levi'nin Türkiye'ye gelişini protesto etmek amacı ile 7 Nisan 1997 tarihinde Tarık Zafer Tunaya Kültür Merkezi'nde bir basın toplantısına katılan Rıdvan Kaya ve Burhan Kavuncu hakkında Beyoğlu 2. Ağır Ceza Mahkemesi'nde açılan davaya 18 Şubat 1998 tarihinde devam edildi. Basın toplantısında yapılan konuşma metninin tesbiti için ilgili TV kanallarından istenilen kasetler gelmediği için duruşma 29 Nisan 1998 günü saat 10.30'a bırakıldı.\nB-\nYine 7 Nisan 1997 tarihinde İsrail Dışişleri Bakanının Türkiye'ye gelişini protesto eden öğrencilerle ilgili davaya da 17 Şubat 1998 tarihinde devam edildi. Esas hakkındaki mütalaasını hazırlamak için Cumhuriyet Savcısına verilen dava dosyası ile ilgili duruşma 24 Mart 1998 günü saat 10'a bırakıldı.\nHüsnü Yazgan Tahliye Edildi\n27 Şubat 1998 Cuma günü İstanbul 3 No'lu DGM'de devam edilen İslami Hareket Ana Davası'nda tutuklu sanıklardan Hüsnü Yazgan, İhsan Deniz ve Abdülkerim Yağmur tahliye edildiler. 1993 yılından bu yana devam eden, aralıklarla yapılan operasyonlar neticesi açılan davalarla birleştirilen bu davada, uzun bir aradan sonra 3 tahliye verilmiş olması, önemli bir gelişme olarak nitelendirildi. Duruşma, eksikliklerin giderilmesi için 1 Mayıs 1998 günü saat 13'e bırakıldı.\nAli Çakmak ve Arkadaşlarının Davası\nAli Çakmak, İ.Hakkı Ulutaş, Tekin Ayhün ve Faruk Yıldırım'ın yargılandığı davaya 5 Mart günü İst. 2 No'lu DGM'de devam edildi. Avukatların tahliye talebini reddeden heyet, duruşmayı 12 Mayıs 1998, saat 10.30'a erteledi.\nBülent Yıldırım Tahliye Edildi\n\"İHH adlı yasa dışı silahlı örgüt kurdukları\" iddiası ile gözaltına alman Bülent Yıldırım ve arkadaşlarıyla ilgili dava, 6 Mart 1998 Cuma günü İstanbul 4'No'lu DGM'de görüldü. Bülent Yıldırım ve Orhan Baş'ın tahliye talebi, mahkeme heyetince yerinde bulunarak, bu iki müslümanın tahliyesine karar verildi. Tutuksuz olarak yargılamalarına devam edilen sanıkların bundan sonraki duruşması 22 Mayıs tarihine bırakıldı.\nBilindiği gibi İHH; Bosna, Çeçenistan, Afganistan ve pek çok bölgede müslümanlara yardım eden bir hayır kuruluşudur. Yıllardır yaptığı faaliyetler herkesçe takdire şayan bulunmasına rağmen, bu kuruluşun \"terör örgütü\" olarak nitelenmesi, 28 Şubat sonrası konjonktürün dayattığı hukuksuzluklara bir yenisini daha eklemişti.",
  "crawled_at": "2025-06-02T10:26:33.995943"
}