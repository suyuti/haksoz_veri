{
  "id": "5b010545-d7fb-43eb-bd20-9eed4b13979f",
  "title": "Çocuk Katili Rusya’ya Çocuklardan Protesto",
  "author": "Haksöz",
  "year": "2007",
  "issue": "Sayı: 190 - Ocak 2007",
  "url": "https://www.haksozhaber.net/okul/cocuk-katili-rusyaya-cocuklardan-protesto-4891yy.htm",
  "content": "Rusya'nın Çeçenistan'da gerçekleştirdiği katliam haberlerine her gün bir yenisi eklenirken, buna mukabil direnişin de günden güne daha bir ivme kazandığına şahit oluyoruz. Şehitlerimizle gurur duyarken, şehadet haberlerine Rusya'nın Çeçenistan konusunda artarak devam eden çözümsüzlüklere ve hezimetlere uğradığına dair müjdeli haberler ekleniyor.\nÖzgür-Der bünyesinde etkinliğini sürdüren Özgür Çocuk Kulübü üyeleri de küresel ve yerel ölçekte unutturulmaya çalışılan bu sorunu ve Rusya'nın Çeçenistan'da gerçekleştirdiği vahşeti yürüyüş, slogan ve ezgilerle protesto ettiler.\nGalatasaray Lisesi önünde toplanan çocuklar, ellerinde Çeçenyalı çocukların resimleri ve vahşeti görüntüleyen dövizlerle Rusya Konsolosluğu önüne doğru yürüdüler. Yürüyüş sırasında \"Ağlıyor Çeçenya; Kahrolsun Çocuk Katili Rusya!\", \"Kardeşlerimiz Öldürülse de Biz Büyüyor ve Geliyoruz!\" yazılı pankartlar açtılar ve Çeçenyalı kardeşlerine yönelik duygularını \"Çocuk Katili Putin; Çeçenya'dan Defol!\", \"Çeçen Kardeşlerimiz Direnişle Özgürleşecek!\" şeklinde dövizlerle yansıttılar.\nPutin tarafından katledilen Aleksander Litvinenko ve Anna Politkovskaya'nın da resimlerini taşıyan çocuklar, yürüyüş boyunca sık sık \"Kahrolsun Rusya Kahrolsun Amerika!\", \"Savaş Olmasın, Çocuklar Ölmesin!\", \"Direniş Adalet Özgürlük!\", \"Katil Putin Çeçenya'dan Defol!\" şeklinde sloganlar attılar.\nRusya Konsolosluğu önüne kadar yürüyen çocuklar, burada polis barikatı önünde Filistinli ve Iraklı çocukların yanında oldukları gibi Çeçen çocukların da yanında yer aldıklarını gösterdiler ve çocuk katili ABD, İsrail ve Rusya'yı lanetlediler. Özgür Çocuk Kulübü adına yapılan basın açıklamasının ardından gitar ve bağlama eşliğinde Çeçenyalı çocuklar için ezgiler okudular. Eyleme destek veren çocuk velileri de çocukların en son okuduğu ezgiye hep bir ağızdan eşlik ettiler: \"Ben Çeçenim, Ben Arabım / Kürdüm Türküm, Ben İnsanım / Düşmanımız Bir, Zalimlerdir / Ben Ümmetim, Müslümanım.\"\nEzgilerin ardından vahşeti resimleyen iki resmi Rusya Konsolosluğu kapısının önüne bırakan çocuklar, çocuk katliamını kınayarak eylemlerini sonlandırdılar.",
  "crawled_at": "2025-06-02T10:26:33.995943"
}