{
  "id": "ad0ae740-9a00-4c98-8cba-efc0c601380f",
  "title": "Üsküdar İHL'de Tartaklanan Öğrenci Velileri",
  "author": "Özgür-Der",
  "year": "2002",
  "issue": "Sayı: 133 - Nisan 2002",
  "url": "https://www.haksozhaber.net/okul/uskudar-ihlde-tartaklanan-ogrenci-velileri-3320yy.htm",
  "content": "15 Mart Cuma günü ÖZGÜR-DER'de, 14 Mart Üsküdar İHL'de Emniyet Müdürü tarafından tartaklanan ve hakarete maruz kalan öğrenci velileri Fahriye Türker ile Rahmiye Başıbüyük'ün de katıldığı bir basın toplantısı tertip edildi. ÖZGÜR-DER Başkanı Hülya Şekerci, \"Artık öğrenciler ağza alınmayacak hakaretlere maruz kalıyor, coplanıyor, tartaklanıyor, kelepçeleniyor, sürükleniyor. İHL'lerdeki şiddet her geçen gün tırmanıyor. Çocuklar okula yakın evlerde oturuyorsa, alışverişe çıktıklarında bile polis tarafından takip ediliyor. Meclis'te de bazı milletvekillerinin oturup ağlamaktan başka birşey yapmadıkları bu şiddeti bizler ÖZGÜR-DER olarak kınıyoruz\" diyerek sözü polisten dayak yiyen Fahriye Türker'e olayı anlatması için bıraktı. Fahriye Türker de Emniyet Müdürü Hasan Türk'ün ağır hakaret ve küfürler ettiğini, çocuğunu korumak İçin okulun önüne gittiğini fakat hakaretler eşliğinde itilip hırpalandığını anlattı ve maruz kaldıkları zulme olan ilgisizliğe veryansın etti. \"Kimler bizlerin sesini duyacak? Dövülecek miyiz, sövülecek miyiz hep\" dedi. Rahmiye Başıbüyük de polislerin hakaretlerinden bahsettikten sonra medyaya sitem etti: \"Kanal 7'yi STV'yi aradım, bütün kanalları aradım. Yalvarıyorum, dedim. Gelin bizi görün, biz sürekli tartaklanıyoruz, okulun kapısına yaklaştırılmıyoruz. Lütfen bizi görün, dedim. \"Bir olay varsa gelelim\" dendi. Ne olay yapmam lazım söyler misiniz? Çocuğumu alıp yakmam mı lazım veya çıkıp çocuklarla intihar mı etmemiz lazım?\" dedi.",
  "crawled_at": "2025-06-02T10:26:33.995943"
}