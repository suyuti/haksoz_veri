{
  "id": "f3b13ad2-19e1-4971-aed5-960dd70ef031",
  "title": "İslami Kuruluşlardan NATO Füze Kalkanına Tepki",
  "author": "Haksöz",
  "year": "2011",
  "issue": "Sayı: 247 - Ekim 2011",
  "url": "https://www.haksozhaber.net/okul/islami-kuruluslardan-nato-fuze-kalkanina-tepki-6444yy.htm",
  "content": "BM’nin Mavi Marmara Raporu ardından Hükümetin İsrail’e yönelik yaptırım kararları ve NATO Savunma Radarlarının Türkiye’de kurulacak olmasıyla ilgili ortak basın toplantısı düzenleyen İslami kimlikli bazı kuruluşlar, Siyonist katillerden hesap sormayı desteklediklerini; ancak NATO ve Füze Kalkanını protesto ettiklerini açıkladılar.\nAkabe Vakfı, Anadolu Platformu, Araştırma ve Kültür Vakfı, Fatih Akıncıları Derneği, Hikmet Vakfı, İHH, İnsan ve Medeniyet Hareketi, Mazlumder, Medeniyet Derneği ve Özgür-Der temsilcilerinin 9 Eylül Cuma günü Fatih Ali Emiri Kültür Merkezi’nde yaptıkları basın toplantısında bu kuruluşlar adına ortak bir basın açıklaması yapıldı. Açıklamada şu ifadelere yer verildi:\n--------\nSİYONİST KATİLLERDEN HESAP SORMAYA EVET\nNATO’YA ve FÜZE KALKANI’NA HAYIR!\nFilistin topraklarını işgal etmeye başladığı günden bu yana zulümlerine aralıksız devam eden Siyonist İsrail çetesi bu güne kadar uluslar arası kamuoyunda tepki görmek bir tarafa ciddi destekler aldı.  Yıllarca yaptığı zulümler, katliamlar varlığını koruma hakkı adına mazur ve mecbur görüldü. İsrail Filistin topraklarındaki bu pervasız ve zalimane tutumunu en şiddetlisiyle Gazze’ye uyguladığı insanlık dışı abluka ile günümüzde de devam ettiriyor. İsrail, sadece insani yardım götürme maksadı ile yola çıkan ve tüm insanlığın vicdanını taşıyan Mavi Marmara Gemisi’ne uluslar arası sularda vahşice bir saldırı düzenleyerek 9 kardeşimizi şehit etti, onlarcasını yaraladı.\nSiyonist İsrail in yaptığı bu hunhar saldırıya dünya kamuoyunda gereken tepki verilmedi. Başta ABD ve AB ülkeleri olmak üzere Batılı devletler İsrail’in uyguladığı zalimane politikalara göz yummaya devam ediyor. Türkiye Cumhuriyeti Hükümeti’nin işgal ve katliamlardan sorumlu İsrail çetesine yaptırım uygulama kararını sonuna kadar destekliyoruz. Hükümetten kamuoyuna deklare ettiği beş maddelik yaptırım kararını, özellikle saldırı emrini veren ve icra eden İsrailli yetkililer hakkında Türkiye mahkemelerinde hukuki süreci ciddiyetle işletmesini ve devamında da gereken adımların atılmasını istiyoruz. Gazze’ye uygulanan ambargonun sona erdirilmesi talebi İsrail’in zulümlerine tamamen engel olmasa bile bu güne kadar ilk defa bölgede bir devletin İsrail’e “Artık Yeter” itirazını yükseltmesi anlamına gelmektedir.\nBu güne kadar İsrail ile ilişkilerin bozulmaması için her türlü zulme göz yuman edilgen ve işbirlikçi dış politikanın terk edilmeye başlanması sevindiricidir. AK Parti hükümetinin ABD-İsrail ekseninin terk edilmesi yolunda ciddi adımlar atarak İsrail devletinin zulümlerine karşı durması takdir edilecek ve desteklenecek bir siyasettir. Hükümetin Gazze’ye uygulanan ablukanın kaldırılması şartını koşması Türkiye için geçmişte İsrail’le stratejik işbirliği adına duyarsız kaldığı Filistin meselesine olması gereken tepkiyi göstermesi açısından önem arz etmektedir. Türkiye’deki İslami duyarlılıkları temsil eden kuruluşlar olarak despot İsrail rejimine karşı olumlu ancak derinleştirilmesi gerektiğine inandığımız yaptırımların takipçisi olacağız.\nHazırladığı Mavi Marmara Raporu ise Birleşmiş Milletler teşkilatının gerçek yüzünü ve misyonunu bir kez daha ortaya çıkarmıştır. Birleşmiş Milletler teşkilatı emperyal devletlerin çıkarları söz konusu olduğunda hep ikiyüzlü bir politika izliyor. Bunun en bariz örneklerinden birsi de Mavi Marmara Raporu’dur. İnsanlık vicdanının ayaklar altına alınarak ambargo altında ölüme mahkûm edilen Gazze’ye sadece insani yardım taşıyan sivil bir gemiye uluslar arası sularda en modern silahlarla saldırmak Birleşmiş Milletler Teşkilatının gözünde ciddi bir insan hakkı ihlalli olarak değerlendirilmiyor.\nİkinci Dünya Savaşı galiplerinin güdümündeki Birleşmiş Milletler Teşkilatı, hazırladığı Mavi Marmara raporu ile dünya barışı ve insan haklarının korunması konusunda gereken adalet mekanizmasını işletemeyerek tükenmişliğini ilan etmiştir. Bu olay ve rapor vesilesiyle Dünya’nın hiçbir ciddi meselesini çözme kabiliyeti olmayan BM yapısının değiştirilmesi ihtiyacını bir kez daha vurgulamak isteriz. Dünyanın dört bir yanındaki insanlara insani yardım ulaştırmaktan başka gayesi olmayan İHH’yı şaibeli bir kuruluş olarak değerlendirip sanki bir terör örgütüymüş gibi göstermesi Birleşmiş Milletler Teşkilatının ikiyüzlülüğünü bir kez daha gözler önüne sermiştir. Mavi Marmara Gemisi Siyonist İsrail devletinin zulmünü deşifre ettiği için Birleşmiş Milletler Teşkilatı İHH’yı yıpratmaya çalışmaktadır. İHH gerek yurt içinde gerekse yurt dışında yaptığı insani yardım ve eğitim faaliyetleri ile halk nezdinde büyük teveccüh kazanmış bir kuruluşudur. BM’nin Siyonist katillerin bakış açısıyla yaptığı İHH değerlendirmesini asla kabul etmiyoruz.\nİsrail ile Türkiye arasında yaşanan gerginlik tüm gündemi işgal ederken Türkiye ne yazık ki NATO’nun Füze Kalkanı projesine imza attı. Türkiye’ye kurulacak füze kalkanı emperyal devletlerin İslam coğrafyasını kuşatma operasyonunun bir parçasıdır. Bu anlamda Türkiye’ye NATO çatısı altında taşeronluk yaptırılmak istenmektedir. Soğuk savaşın sona ermesiyle NATO, yeni düşman tanımlamasında birinci sıraya İslam’ı koydu.  NATO yeni misyonu ile Müslüman halkların emperyalizmin ve yerli despotların tasallutundan kurtulmasını askeri olarak engel olmak istiyor.\nTürkiye’nin soğuk savaş öncesi Sovyet Rusya’ya karşı bir tampon görevi gördüğü gibi günümüzde de kurulacak olan Füze Kalkanı ile İslam coğrafyası için ileri karakol görevi üstlenmesi asla kabul edilemez. Kurucu felsefesi İslam’ı hedef tahtasına koyan NATO örgütlenmesinin içinde halkı Müslüman bir ülke olan Türkiye’nin bulunması ve bu yapılanmanın menfur amaçlarına hizmet etmesi asla tasvip edilemez. Bu sebeple Hükümetin Gazze konusundaki gösterdiği duyarlılığı NATO’nun füze kalkanı projesine ev sahipliği yaparak gösterememiş olmasını kınıyor ve protesto ediyoruz.\nİslami kimlik sahibi kuruluşlar olarak Hükümetin veya uluslar arası kuruluşların zalimin karşısında, mazlumun yanında yer alan bütün davranışlarını desteklediğimiz gibi zalimlerin zulümlerini arttıracak her adımın da karşısında olduğumuzu tekraren ifade ediyoruz.",
  "crawled_at": "2025-06-02T10:26:33.995943"
}