{
  "id": "57319038-f7a2-4134-a79d-5acc726d0bb6",
  "title": "İÜ’de Kasım Ayı",
  "author": "Haksöz",
  "year": "1998",
  "issue": "Sayı: 93 - Aralık 1998",
  "url": "https://www.haksozhaber.net/okul/iude-kasim-ayi-2232yy.htm",
  "content": "Müslümanlar üzerindeki baskı her yönüyle sürüyor. Müslüman öğrencilerin bilgi alma özgürlüğü yine \"demokratlık\" adına gasbediliyor. Kayıtlarla başlayan zulüm, okul kapısından içeriye alınmamaya kadar ulaştı. Bu öğretim yılında, geçen yıla nazaran daha planlı hareket etti egemenler. İnce hesaplar yaptılar; aşamalı planlar yürüttüler.\nNe yazık ki, aynı planlılık, aynı hassasiyet müslümanlarca oluşturulamadı. Haklarımızı gaspedenler pervasızca, süreci istedikleri noktaya doğru ilerletirken, müslüman camia üzerindeki ölü toprağını bir türlü atamadı.\nSistem, eylemcilerin sayısını azaltmak ve eylemleri yapılamaz hale getirmek istedi. Peki buna karşılık ne yapıldı? Sayı azalması bahane edilerek eylemlere ara verildi. Egemenler, bunun ısrarla bir rejim sorunu olduğunu belirtmelerine rağmen, yapılan neydi? Seçimlere yatırım yapmayı düşünmek; her şeyi sandığa ertelemek. Sorun güçlü olmamamız değildi. Hali hazırdaki mevcut güç bile kullanılamadı. Açılımlar yapılabilirdi, (yapılmadı değil) yapılamadı. Ya ne yapıldı? Mazeretler vardı; \"kitle yoktu, 2-3 bin kişi olmadıkça eylem yapılamazdı.\"\nAslında sorun özümüzün yaşamlaştırılamamasında yatıyordu. Her zaman söylediğimiz gibi: \"Umut, modern ve geleneksel hurafelerden arınmış bir ümmetin topyekün direnişindedir.\" Evet, halk yoktu, kitleler akın akın gelmemişti ama sözünü ettiğimiz güçlü iradeyi sımsıkı tutan, saran eylemlerle doluydu Kasım ayı.\n9 KASIM PAZARTESİ\nSabah okullarının önüne gelen İÜ Edebiyat Fakültesi öğrencileri faşist uygulamanın buraya da sıçramış olduğunu gördüler. İÜ'nün diğer kampüslerinde bir hafta önce başlayan başörtüsü yasağı, Edebiyat fakültesinde müslüman öğrencilerin fazla olması, 6 kasım tarihinden önce yasağın başlamasını engellemişti.\n9 Kasım pazartesi günü saat 12:00'de 500'e yakın erkek öğrenci okulun içinde bir form düzenleyerek arkadaşlarına destek için dışarı çıktı. Erkek öğrencilerin çıkışıyla başlayan eylem, bir başörtüsü direnişçisinin okuduğu basın bildirisi ile devam etti. 500'e yakın da başörtülü öğrencinin olduğu eylemde YÖK, MGK ve faşist uygulamalar sloganlarla protesto edildi. Yoğun polis yığınağının bulunduğu eylemde, polisin müdahalesi sonucu çıkan küçük müdahalede 20 kadar bayan öğrenci okulun içine girebildi. 3 Erkek öğrenci de gözaltına alındı. İçeriye giren başörtülü öğrencilerin dışarıya çıkmasıyla eylem, olaysız bir şekilde bitirildi.\n10 KASIM SALI\n10 Kasım'da öğrenciler yine kapı önündeydi ve yine eylem vardı. 11.30'da içerden erkek öğrencilerin desteğiyle başlayan eylem, 12.30'da Merkez Kampus önüne taşındı. Polis, Merkez Kampus önüne yaklaşılmasına izin vermedi. Merkez Kampus önünde slogan ve basın açıklaması olmadan bir saat bekleyen başörtüsü direnişçileri, buradan dağıldılar.\n11 KASIM ÇARŞAMBA\n11 Kasım Çarşamba günü belirgin bir sayı azalması gözlenirken eylem yine 12.00'de başladı. 12.30'da kız öğrencilerden bir grubun ısrarla merkez kampusun önüne gitmeleri, işlevsizliği gerekçe gösterilerek diğer öğrenciler tarafından reddedildi, yine de 30 öğrenci merkez kampus önüne giderek sessizce oturmayı yeğledi. Slogan ve basın açıklamalarıyla devam eden Edebiyat Fakültesinde devam eden eylem, olaysız sona erdi. Bundan sonra kız öğrenciler, Merkez Kampus önünde oturan gruba destek vermeye gittiler.\n12 KASIM PERŞEMBE\nKasım Perşembe, slogan ve alkışlarla başlayan eylemde, \"Çeteye, YÖK'e, MGK'ya Hayır\" sloganı atılırken, 12.30'da yine bir grup öğrenci bu sefer 6-7 kişiyle Merkez Kampus önünde sessizce, slogansız, alkışsız, basın açıklaması olmadan oturmayı tercih etti.\n13 KASIM CUMA\nCuma namazı nedeniyle 12.30'a alınan eylem, sloganlarla başladı. Okul içinde afiş, bildiri gibi faaliyetler düzenleyen erkek öğrenciler Özgür Üniversite dergisinin standını açarak kamuoyu oluşturmaya çalıştılar. Eylem 13.00'da bitirildi.\n16 KASIM PAZARTESİ\n16 Kasım saat 18.00'de eylemlere yeni bir soluk getirmek ve monotonluğu aşma çabası Edebiyat Fakültesi önünde özgürlük ateşi yakılacağı ilanı yapıldı. Saat, 18.00'e geldiğinde yoğun polis yığınağı ve özgürlük ateşini söndürmek için bir de itfaiye aracı Edebiyat Fakültesinin önündeydi. Polis, kimsenin duraklamasına dahi izin vermiyordu. Polisin gelenleri dağıtması sonucu kalabalık, ezanın da okunmasıyla Beyazıt Camii avlusuna toplandı. Yatsı namazından sonra camii avlusunda yüzlerce öğrenciden oluşan grup tekbirlerle programa başladı. Basın açıklaması, şiir ve Kur'an okunan program, \"Uyan Diren Özgürleş\", \"Üzülme Gevşeme Allah Bizimle\" \"Direniş Direniş Zafere dek Direniş\" sloganlarıyla sürdü. 19.00 civarında programı bitiren öğrenciler slogansız biçimde Edebiyat Fakültesi önüne doğru yürüyüşe geçtiler. Beyazıt Meydanı'ndaki yoğun polis kordonunu aşan öğrenciler marş söyleyerek Laleli'ye doğru yürümeye başladılar. Ancak polis tarafından kat kat kordon içine alınan öğrenciler marşlarını bitirdikten sonra olaysız dağıldı.\n20 KASIM CUMA\nMimar Sinan Üniversitesinde, okullara alınmayan öğrencilerin sürdürdüğü eylem tüm baskılara rağmen ısrarla devam ediyor. 20 Kasım cuma günü sabah okullarına gelen ve zorla içeriye giren başörtülü öğrenciler, ancak polisin okula gelişine kadar içeride kalabildi. Tek tek sınıflardan sürüklenerek ve dövülerek çıkarılan direnişçiler gözaltına alındı. Sol görüşlülerin de içinde bulunduğu öğrenciler hafta sonu serbest bırakıldı.\nMimar Sinan üniversitesine arkadaşlarına destek vermek için giden başörtülü öğrenciler, okula vardıklarında, arkadaşlarının sabah erken saatlerde sürüklenerek gözaltına alındığını öğrendiler. Polisin olay yerinde aldığı tedbir üzerine İÜ Edebiyat önüne toplanan öğrenciler 14'de hiçbir baskının özgürlük isteklerini boğamayacağını söylediler. Gözaltıları protesto eden öğrencilere okul içinden de destek geldi: \"Gözaltılar bizi yıldıramaz\", \"MGK'nın eli YÖK gitmeli\",\"Zulme karşı direneceğiz\".\n23 KASIM PAZARTESİ\nSaat 12'de İÜ Edebiyat Fakültesi önünde toplanan başörtülü öğrenciler, okul içinden gelen öğrenci desteği ile eylemlerine başladılar. Öğrenci belgelerini yakarak, onurlarının, okullarından daha değerli olduğunu vurgulayan direnişçiler, Mimar Sinan Üniversitesi'nde yaşanan gözaltıların kendilerini yıldıramayacağını söylediler. \"Çeteye, YÖK'e, MGK'ya hayır!\", \"Gözaltılar bizi yıldıramaz\" sloganlarının atıldığı eylem 13'de bitti.\n1 ARALIK SALI\nİ.Ü. Edebiyat Fakültesi önünde toplanan öğrenciler 12:30 sularında eylemlerine başladılar. Eyleme destek veren Edebiyat Fakültesi öğrencileri de okul içinden, ellerinde \"MGK'nın, Çetenin, YÖK'ün karanlığına karşı\" yazılı bir afişle desteğe geldiler. Kur'an okunan ve basın açıklaması yapılan eylem, direnişi ve özgürlüğü simgeleyen mumların yakılmasıyla sürdü. İçeriden destek veren öğrencilerin de ellerinde mumlarla destek verdikleri eylem, her hafta salı günü tekrarlanmak üzere bitti.",
  "crawled_at": "2025-06-02T10:26:33.995943"
}