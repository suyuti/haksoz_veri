{
  "id": "6cfd7b8d-6a0c-4bfa-b43e-93d6053597a8",
  "title": "Mehmet Şahin ve Abdulhamit Çelik Tahliye Edildi",
  "author": "Haksöz",
  "year": "2004",
  "issue": "Sayı: 165 - Aralık 2004",
  "url": "https://www.haksozhaber.net/okul/mehmet-sahin-ve-abdulhamit-celik-tahliye-edildi-4210yy.htm",
  "content": "Kamuoyunda \"Umut Davası\" olarak bilinen davada yargılanan 5 kişi daha tahliye oldu. DGM'lerin kapatılmasından sonra Ankara 11. Ağır Ceza Mahkemesi'nde görülen davanın 26 Kasım'da görülen duruşmasına tutuklu 8 kişi, avukatları ile birlikte katıldı. Esas hakkındaki savunmalarını yapan tutuklular, yeni Türk Ceza Kanunu'nda yer alan lehlerine değişikliklerin göz önüne alınarak tahliyelerine karar verilmesini istediler. Mahkeme heyeti de yeni Türk Ceza Kanunu'nda lehlerine düzenlemeleri göz önüne alarak sanıklardan Abdulhamit Çelik, Mehmet Şahin, Yusuf Karakuş, Muzaffer Dağdeviren ve Fatih Aydın'ın tahliyelerine karar verdi ve duruşmayı erteledi.\nHatırlanacağı üzere, 12 yıl 6'şar ay ağır hapis cezasına mahkum olan Talip Özçelik ve Mehmet Kasap da yeni TCK'daki düzenlemeler sonucunda 11 Kasım'da tahliye edilmişlerdi. Ağırlaştırılmış müebbet hapis cezası istemiyle yargılanan Ferhan Özmen, Hasan Kılıç, Mehmet Ali Tekin ve Ekrem Baytap'ın ise tutukluluk halleri devam ediyor.\nAbdulhamit Çelik kardeşimiz, geldiği gece ailesi ve Müslüman dostlarınca İstanbul Esenler Otogarı'nda çiçekler ve tekbirlerle karşılandı. Çelik, otogarda yaptığı konuşmada mücadele uğrunda ödenmesi gereken bedellerden asla kaçmayacağını ve mücadeleyi sürdüreceğini ifade etti. Çelik'in bu sözleri ve her zaman gülen yüzü, zalimlerin köhnemiş duvarlarının acziyetini bir kez daha ortaya koydu.\nAbdulhamit Çelik ve Mehmet Şahin'e \"Hoş geldiniz!\" diyor; cezaevinde kalan kardeşlerimiz ve tüm siyasi mahpusların da bir an önce serbest kalmalarını umut ediyoruz.",
  "crawled_at": "2025-06-02T10:26:33.995943"
}