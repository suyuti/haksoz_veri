{
  "id": "5032f61e-8600-4ec3-b067-731134f7c99d",
  "title": "Orman Düşlü Fidan",
  "author": "Ali Değirmenci",
  "year": "2023",
  "issue": "Sayı: 391 - Ekim 2023",
  "url": "https://www.haksozhaber.net/okul/orman-duslu-fidan-8937yy.htm",
  "content": "Et ile tırnak gibiyiz, orman düşlü fidanız\nSafları tutan melek, sinelerde imanız\nÇiçek çiçek ballanır duamız bir kapıda\nGündüz çalışkan arı gece cömert kovanız\nMuhacire kol kanat, mazlumlara sığınak\nAfrika’da can suyu Asya’da sönmez ocak\nEndülüs’ten Halep’e evrensel bir salıncak\nDiyar diyar dolaşan ırmak gibi ezanız\nHayır dağları çeken dertli omuzları gör\nSoframızı şenelten renkli yıldızları gör\nKahraman anaları, hünerli kızları gör\nHatice’nin evinden arza taşan furkanız\nBakmadan derisine, ırkına ve diline\nİnsanlık ağacının can katarız dalına\nKardeşlikle ışıyan müslümanlık yoluna\nErkam’ın dost bağından muştu saçan civanız\nBin yapraklı çınarız, milyon sesli mızıka\nGözyaşından bir namlu merhametten bazuka\nAlnımızdaki terden bir yol bulup\nRezzak’a Gönlünü çaresize yayla yapan çobanız\nİsar yolun rehberi, infak ak sesli haber\nSevgi ana dilimiz, arzı ışıtan fener\nSınırları aşarken şefkat libaslı önder\nÜmmetin boyasıyla çatılmış bir limanız.\nSofrasında güzellik dağı kuranlara bak\nYaralı yiğitleri gülle saranlara bak\nİslam’ın ocağında aşkla yananlara bak\nGariplere güvercin zalimlere şahanız",
  "crawled_at": "2025-06-02T10:26:33.995943"
}