{
  "id": "5a382e62-2017-4d0d-8e9d-b87784cb5d38",
  "title": "Özgür-Der “Askeri Yargı” Saçmalığını Protesto Etti!",
  "author": "Haksöz",
  "year": "2009",
  "issue": "Sayı: 220 - Temmuz 2009",
  "url": "https://www.haksozhaber.net/okul/ozgur-der-askeri-yargi-sacmaligini-protesto-etti-5854yy.htm",
  "content": "Genelkurmay tarafından hazırlanan “İrticayla Mücadele Eylem Planı” darbe belgesi 19 Haziran Cuma günü Özgür-Der tarafından Fatih Postanesi önünde protesto edildi. İçerisinde askeri yargının lağvedilmesi talebinin yer aldığı bir mektubun da Başbakanlık ve Meclis’e gönderildiği eylemde Genelkurmay ve kartel medyasınca hasıraltı edilmek istenen eylem planının tüm sorumlularından hesap sorulması istendi.\n“Ergenekoncular Hapiste, Eylem Planları Karargâhta!” yazılı bir pankartın açıldığı eylemde “Darbecilik Suçu Askeri Yargı Kılıfı İle Örtülemez!”, “Genelkurmay Mızrağı Hukuk Çuvalına Sığmaz!”, “Belgenin Orijinali Başbuğ’un 14 Nisan Konuşmasında!” yazılı dövizler taşındı. Dergimiz yazarları Hamza Türkmen ve Rıdvan Kaya tarafından eylemde yapılan konuşmalarda bugüne kadar gerçekleştirilen tüm darbelerin Genelkurmay’da planlandığı ifade edildi ve Müslümanların çeşitli komplolarla yok edilmesini hedefleyen “eylem planı”nın Türkiye’deki hukuk sisteminin işleyişini ortaya koyduğu belirtildi. Askeri yargının duruma el koymasının vesayetin sürdüğünün somut bir kanıtı olduğunun altının çizildiği eylemde yargıdaki çift başlılığın kabul edilemez olduğu vurgulandı.",
  "crawled_at": "2025-06-02T10:26:33.995943"
}