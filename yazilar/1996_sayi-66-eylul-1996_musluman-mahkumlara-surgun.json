{
  "id": "3468b256-9b53-4c9b-ae56-6a3585865023",
  "title": "Müslüman Mahkûmlara Sürgün",
  "author": "Haksöz",
  "year": "1996",
  "issue": "Sayı: 66 - Eylül 1996",
  "url": "https://www.haksozhaber.net/okul/musluman-mahkumlara-surgun-1436yy.htm",
  "content": "Hatırlanacağı üzere cezaevlerinde sol siyasi tutukluların açlık grevlerini ölüm orucuna dönüştürdükleri günlerde Adalet Bakanı Şevket Kazan Eskişehir Cezaevi'ne bir inceleme ziyaretinde bulunmuştu. Kazan bu ziyareti sonrasında yaptığı açıklamada kamuoyunda tartışma odağı haline gelen Eskişehir Cezaevi'nin iddia edildiği gibi kötü bir yer olmadığını, Avrupa standartlarının da üzerinde dört dörtlük bir cezaevi olduğunu söylemişti. Bununla birlikte Kazan bu cezaevinde tutulmakta olan 100'e yakın sol siyasi tutuklunun isterlerse Adapazarı'na sevk edilebileceğini de açıklamıştı. Bu maksatla sonraki günlerde Adapazarı Cezaevi'nden bir kısım adli mahkûmu buraya naklettirmiş ve aynı araçlarla sol siyasileri Adapazarı'na naklettirmeyi teklif etmişti.\nBu teklif Eskişehir Cezaevi'ndeki sol siyasilerce kabul edilmemiş ve bilindiği gibi cezaevi eylemleri ancak 12 kişinin ölümünden sonra varılan uzlaşmayla bitirilmişti. Adalet Bakanı Kazan, Eskişehir'deki sol siyasi tutukluları ne ilk olarak gündeme getirdiği Adapazarı'na, ne de varılan uzlaşma sonrasında nakletmek istediği Gebze Cezaevi'ne göndermeyi başaramadı. Ama bir başka nakil olayını gerçekleştirmeyi başardı! Adli suçlardan Eskişehir Cezaevi'nde kalmakta olan ve cezaevlerinde kaldıkları süreç içinde İslami bir kimliği benimsemiş olan 14 müslüman mahkûmun kaldıkları koğuşu dağıttırdı.\nŞevket Kazan'ın Eskişehir Cezaevi'ni ziyaret ettiği gün gerçekleşen bu sevk işlemiyle, İbrahim Atasever ve 13 arkadaşı Anadolu'daki farklı cezaevlerine sürüldüler. Neydi bu insanların suçları? Bu 14 müslüman devletin cezaevlerine yönelik baskılarını protesto etmek için sol siyasi tutukluların eylemlerine destek vermişlerdi. Kazanan ziyareti sırasında tekbir getirmiş, slogan atmış ve cezaevlerinde baskılara karşı çıkmışlardı. Tamamen insani ve İslami bir duyarlılıkla ortaya koydukları bu tavırlarıyla bu müslümanlar Kazan'ın gözünde bağışlanmaz bir suç işlemişler ve adeta darmadağın edilerek her biri ayrı bir cezaevine sürgüne gönderilmeyi hak etmişlerdi! Şimdi İbrahim Atasever Ordu'nun Efllli ilçesindeki cezaevinde tek başına hücre hapsinde-. Diğer müslümanların nereye gönderildiklerini tam olarak henüz bilemiyoruz. Sadece İsmail Hakkı Müftüoğlu'nun Mersin'e sevk edildiğini öğrenmiş bulunuyoruz.\nLaik zalim devletin baskıcı uygulamalarını protesto ettikleri için müslüman mahkûmlara reva görülen bu zulüm şaşırtıcı değil. Ama yazıklar olsun ki, zulmü icra edenler İslamcı geçinen kimseler. Mazlum kardeşlerimize bu dünya hayatının müslümanlar için bir zindan olduğu gerçeğini hatırlatıyor ve sabır diliyoruz. Kardeşlerimize bu zulmü reva görenleri ise şimdilik vicdanlarıyla baş başa bırakıyoruz.\nNe gariptir ki, bu ülkede müslüman olduğunu iddia eden insanların kimileri hücrelerde çile doldururken, kimileri de MGK koltuklarında oturabiliyor. Şüphesiz hesap gününde ikincilerin işleri çok daha zor olacaktır!\nİbrahim Atasever Kimdir?\nİbrahim Atasever İslam'la, cahiliye döneminde gerçekleştirdiği silahlı gasp eylemlerinden dolayı yargılandığı sırada kaldığı Bayrampaşa Cezaevi'nde tanışmıştır. Kısa bir süre kaldığı bu cezaevinde müslüman siyasi tutsaklar aracılığıyla ciddi bir değişim geçiren İbrahim Atasever cahili anlayış ve hayat tarzını tümüyle terk etmiş ve gayretli bir müslüman olarak bedenen mahkûm olduğu dört duvar arasında da olsa fikren özgürlüğü seçmiştir. Cahiliye döneminde işlediği suçlardan dolayı yargılandığı mahkeme huzurunda da yeni seçtiği müslüman kimliğini açıkça ortaya koymuş ve mahkeme heyetine, tağut adına kendisini yargılama selâhiyetine sahip olmadıklarına inandığını haykırmıştır. Yüzyılı aşan ağır hapis cezasına çarptırılan İbrahim Atasever, sevk edildiği cezaevlerinde İslam'ı tebliğ vazifesini canla başla yerine getirmiştir. Uzun dönem kaldığı Alaşehir Cezaevinde tümü adli suçlardan hüküm giymiş kişilerden oluşan 12 kişilik koğuşunu İslami bir mektebe çevirmiştir, Alaşehir'den Eskişehir Cezaevi'ne sevk edilen İbrahim Atasever burada da yine tümü adli suçlardan cezalı 13 mahkûmla birlikte bulunduğu koğuşta İslami tebliğ vazifesini sürdürmüştür. Adalet Bakanı Şevket Kazan'ın Eskişehir Cezaevi'ni ziyaret ettiği gün cezaevlerinde devletin baskıcı tutumunu protesto ettikleri için bu 14 müslüman mahkûm Eskişehir Cezaevi'nden her biri ayrı yere olmak üzere sürgüne gönderilmişlerdir.",
  "crawled_at": "2025-06-02T10:26:33.995943"
}