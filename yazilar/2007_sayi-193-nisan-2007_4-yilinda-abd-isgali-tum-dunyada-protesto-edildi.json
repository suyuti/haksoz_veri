{
  "id": "70815ead-2e91-4b56-85a3-e05f66251706",
  "title": "4. Yılında ABD İşgali Tüm Dünyada Protesto Edildi",
  "author": "Murat Ayar",
  "year": "2007",
  "issue": "Sayı: 193 - Nisan 2007",
  "url": "https://www.haksozhaber.net/okul/4-yilinda-abd-isgali-tum-dunyada-protesto-edildi-4970yy.htm",
  "content": "Kitle imha silahları ve Saddam gerekçe gösterilerek başlatılan Irak işgali 5. yılına girdi. Irak işgali ile ABD'nin kitle imha silahları iddiasının korkunç bir yalan olduğu ortaya çıktı, Saddam da işgal hukukunun kararı ile idam edildi. Ama işgal hâlâ sürüyor. ABD bir yandan Irak kaynaklarını yağmalarken bir yandan da katliamlarına devam ediyor. Ancak direniş, ABD'ye Vietnam kabusunu yaşatıyor. Irak direnişi emperyalizmin ilerleyişini durdurmuş, planlarını bozmuştur. Irak işgalinin ilk haftalarında İran'a ve Suriye'ye hemen saldıracakmış gibi izlenim veren ABD, direniş karşısında şaşkına dönmüş ve üslubunu yumuşatmaya mecbur kalmıştır. Irak'ta planlarını gerçekleştiremeyen işgalciler, öfke ile saldırdıkları Irak'ı harabeye çevirmişlerdir. Bir soykırıma dönüşen katliamlarda yüz binlerce Iraklı katledildi, milyonlarca insan evini, yurdunu terketti. Irak aydınları, bilim adamları, alimleri ve kanaat önderleri sistematik bir şekilde ortadan kaldırılıyor. Sadece katliamlarla yetinmeyen ABD Irak'ı etnik ve mezhebi olarak ayrıştırmaya ve bu ayrışmayı işgalin devamına bahane olarak sunmaya çalışıyor.\nABD tüm iddialarına karşın Irak halkı tarafından istenmiyor. Medyaya sunulanın aksine ABD'yi istemeyenler sadece Sünniler de değil. BBC'nin yaptırmış olduğu ankete göre Iraklıların %78'i işgal güçlerine karşı çıktığını söylerken, %69'u da işgalcilerin durumu daha da kötüleştirmekten başka bir işe yaramadıklarını belirtiyor. İşgal altında bu cevapları veren Iraklıların kendilerini daha rahat hissettikleri bir ortamda daha yüksek bir oranla işgale karşı çıkacakları da kesindir.\n20 Mart 2003'te başlayan Irak işgali 4. yılında tüm dünyada protesto edildi. ABD'den Japonya'ya, Latin Amerika'dan Ortadoğu'ya kadar hemen tüm ülkelerde ABD emperyalizmine karşı milyonlarca insan sokaklardaydı. New York'ta göstericiler \"Bomba Değil Bush'u Atın!\" sloganı ile yürürlerken, Avrupa başkentlerinde on binler Irak'la dayanışmak için sokaklardaydı. Latin Amerika'da on binler Hugo Chavez'in öncülüğünde \"Başka Bir Dünya Mümkün!\" derken Türkiye'de birçok şehir çeşitli kesimlerce gerçekleştirilen protestolara sahne oldu.\nİstanbul'da sol çevreler Kadıköy ve Dolmabahçe'de protesto gösterisi düzenlerken, Müslümanlar Özgür-Der'in çağrısı ile Fatih Saraçhane Parkı'nda bir araya geldiler. Çeşitli illerde haftalardır düzenlenen başörtüsü eylemlerinde de Irak işgali gündem edilirken, Sakaryalı Müslümanlar Sakarya Adalet Girişimi'nin düzenlediği eylemle ABD saldırganlığını tel'in ettiler. Vanlı Müslümanlar Cuma namazı çıkışı Umut-Der'in gerçekleştirdiği eylemde saf tutarken; Duisburg'da düzenlenen eyleme HDR pankartıyla katılan Almanyalı Müslümanlar da Irak halkının yanında yer aldıklarını gösterdiler.",
  "crawled_at": "2025-06-02T10:26:33.995943"
}