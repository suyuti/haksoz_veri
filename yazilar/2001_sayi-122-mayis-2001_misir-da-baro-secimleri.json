{
  "id": "4f3564a0-b58c-41e0-b72a-8c94ca29e505",
  "title": "Mısır'da Baro Seçimleri",
  "author": "Haksöz",
  "year": "2001",
  "issue": "Sayı: 122 - Mayıs 2001",
  "url": "https://www.haksozhaber.net/okul/misirda-baro-secimleri-3021yy.htm",
  "content": "24 Şubat'ta yapılan ilk tur seçimlerde salt çoğunluğun sağlanamadığı Kahire Barosu seçimlerinde ikinci turda yeterli oy kullanılması sonucunda yeni yönetim belirlendi. Eğer bu turda da gerekli katılım gerçekleşmemiş olsaydı, baro yönetimi devletin vesayetine girecek ve 1996'dan beri devletin yasal merciler eliyle baronun faaliyetlerini dondurmasına karşı sürdürülen mücadele boşa gitmiş olacaktı. İkinci turda toplam üye sayısının %49.7'sinin seçimlere iştirakiyle, bu tur için gerekli olan %33'lük oran fazlasıyla aşıldı ve yönetimin oyunu bozuldu.\nBaro seçimleri çok önemli, çünkü ülkede gerçek anlamda seçimlerin gerçekleştiği tek tük alanlardan biri. Ayrıca önceki dönemlerde İhvan-ı Müslimin hareketinin baro seçimlerinde ortaya koyduğu başarının, yönetim tarafından bir güç gösterisi olarak algılanması nedeniyle baro sürekli hassas bir konu oluşturuyor.\nBu sıkıntıyı savuşturmak için İhvan da bu kez daha yumuşak bir yol izledi. 24 kişiden oluşan yönetim kurulu için kendi üyeleri arasından sadece 8 kişiyi aday gösterdi.\nİhvan'ın 24 kişilik baro yönetimi için belirlediği, kendi üyelerinden 8 ve farklı ideolojik eğilimlerden de 12 kişiden oluşturduğu 20 kişilik listenin tamamı seçildi. İhvan'ın kıdemli mensubu Seyfulislam Hasan El-Benna oy kullanan 44.192 avukatın 24.258'inin oyunu alarak en fazla oyla yönetim kuruluna seçilen isim oldu. Seçimlerin hemen ardından Mısır'ın güdümlü medyasında İhvan'ın baroda yeniden dirildiğine dair yapılan aleyhte yayınlar, Mısır'da sivil toplum kuruluşları ve devlet arasındaki ilişkinin sancılı bir biçimde devam edeceğinin işaretleri sayılabilir.",
  "crawled_at": "2025-06-02T10:26:33.995943"
}