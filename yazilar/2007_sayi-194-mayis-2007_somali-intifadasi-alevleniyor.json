{
  "id": "1c98d0c3-ea38-4b32-9d5f-8eb533289b81",
  "title": "Somali İntifadası Alevleniyor",
  "author": "Haksöz",
  "year": "2007",
  "issue": "Sayı: 194 - Mayıs 2007",
  "url": "https://www.haksozhaber.net/okul/somali-intifadasi-alevleniyor-4998yy.htm",
  "content": "Somali'deki İslami güçler ile Etiyopya işgal ordusu arasında Mart sonunda başlayan kitlesel çatışmalar artarak ve yaygınlaşarak sürüyor. Yerel aşiretlerin desteğini de kazanmayı başaran İslam Mahkemeleri Yüksek Konseyi militanlarının birçok Mogadişu semtinde ağır topçu ateşine direndiği ifade edilmekte. Direnişçiler ülkenin üçüncü en büyük şehri olan Kismayo'yu da ele geçirdi.\nDirenişçi güçlerin halk tabanının yaygınlığı karşısında telaşa kapılan Etiyopya güçleri ayrımsız bir şekilde tüm Somalili sivilleri hedef alıyorlar. Elman Barış ve İnsan Hakları Örgütü'nün verilerine ve uluslararası haber ajanslarının haberlerine göre Nisan ayının son iki haftasındaki çatışmalarda 500'e yakın sivil öldürüldü. Mogadişu'da yaşanılan insani kriz karşısında hastanelerin ve tıbbi malzemelerin yetersiz kaldığı ifade ediliyor. Etiyopya askerlerinin yardım kuruluşlarının şehre girişine izin vermediği görülmekte.\nBM Mülteciler Yüksek Komiserliği'nin yaptığı açıklamaya göre 1 Şubat'tan bu yana çatışmalardan kaçan 321 bin kişi başkenti terk etti. Son çatışmalar sonrasında 1 milyonu aşkın Somalili iç mülteci konumunda bulunuyor.\nYaşanılan çatışmaların Mogadişu'nun son 15 yılda gördüğü en şiddetli çarpışmalar olduğu bildiriliyor. Direnişçi güçlerin halkın içerisinden çıkmasına öfke duyan işgalci Etiyopya güçleri sivil alanları havan topları ve tank ateşi ile dövüyor. Ayrımsız bir şekilde direnişçilerin yoğunlaştığı mahallelerdeki tüm binaları bombalayan işgal güçleri yüzünden çatışmalarda çok sayıda sivil kayıp yaşanıyor. Mart sonunda yaşanan ayaklanma sırasında el-Cezire muhabirlerinin verdiği rakamlara göre Etiyopya birliklerinin Mogadişu mahallelerini top ateşine tutması sırasında 1500'den fazla sivil Somalili katledildi. Direnişçilerin kentin güney ve kuzey mahallelerinde yoğunlaştıkları görülürken, Somali çatışmalar yüzünden ölü bir şehir görüntüsünde.\nAŞİRETLER İNTİFADAYA KATILIYOR\nSomali'nin en etkin aşiretlerinden Haviye aşireti de Nisan ayında tüm güçleri ile direnişçilerin safına geçtiği açıklamasını yaptı. Bu katılım direniş açısından önemli bir dönüm noktası oluşturuyor. Etiyopya destekli kukla Geçiş Hükümeti bir süredir Haviye aşiretini işbirlikçiliğe ikna etmeye çalışıyordu.\nŞeyh Ahmed Şerif'in de mensubu olduğu Haviye aşireti yaptığı açıklamada \"Etiyopya ordusu, ayrımsız bir şekilde sivilleri öldürmekte ve ülkemizde katliam yapmaktadır. Bu vahşi bir işgaldir. İşgalcilerin ülkemizi terk etmesi için mücadele edeceğiz.\" denildi. Kismayo'nun ele geçirilmesinde Haviye aşiretinin etkili olduğu ifade ediliyor. Yerel Mogadişu aşiretleri de direnişçileri desteklemeye başladı.\nŞeyh Ahmed Şerif dahil olmak üzere İslam Mahkemeleri Yüksek Konseyi'nin önde gelen isimleri halen Yemen'de sürgünde bulunuyor. Şeyh Ahmed Şerif, el-Cezire'ye yaptığı açıklamada \"Etiyopya askerleri Mogadişu'da katliam yapmaktalar. Dünya ABD destekli bu katliama sessiz kalıyor.\" diye konuştu. Darfur sorunu üzerinden Somali'yi emperyalist kıskaca alan uluslararası güçlerin, ABD destekli Etiyopya ordusunun Mogadişu'da sivil mahalleleri bombalaması ve uluslararası insani yardım kuruluşlarına ambargo koyması karşısında kayıtsız kalmaları alışkın olduğumuz açık bir ikiyüzlülük örneğini oluşturuyor.\nİslam Mahkemeleri'ne bağlı direnişçiler ile işgal güçleri arasındaki çarpışmalar özellikle başkent Mogadişu'da yoğunlaşıyor. Cevher gibi başkent çevresindeki şehirlerden de zaman zaman çatışma haberleri gelmekte.\n2006'nın Aralık ayında İslami güçlerin başkenti terk etmesi sonrasında açıklama yapan İslam Mahkemeleri Yüksek Konseyi lideri Şeyh Ahmed Şerif, bir halk intifadasına hazırlandıklarını açıklamıştı. Şeyh Ahmed Şerif halen Yemen'de siyasi sığınma hakkı kazanmış bulunuyor.",
  "crawled_at": "2025-06-02T10:26:33.995943"
}