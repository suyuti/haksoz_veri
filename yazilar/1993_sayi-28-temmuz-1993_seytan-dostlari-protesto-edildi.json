{
  "id": "5d931141-9ee8-4bf0-b6da-a12a8853f7f4",
  "title": "Şeytan Dostları Protesto Edildi",
  "author": "Haksöz",
  "year": "1993",
  "issue": "Sayı: 28 - Temmuz 1993",
  "url": "https://www.haksozhaber.net/okul/seytan-dostlari-protesto-edildi-425yy.htm",
  "content": "Emperyalizmin daimi ilkesi olan İslam düşmanlığını yerine getirmede gönüllü maşalığı üstlenen Aydınlık gazetesinin İngiliz vatandaşı yazar Selman Rüşti'nin Şeytan Ayetleri kitabını tefrika etmesi, 28 Mayıs Cuma günü Cağaloğlu Cezeri Kasım Paşa Camii önünde müslümanlarca protesto edildi. Aynı anda İstanbul'un diğer camiilerinde de protesto bildirileri dağıtıldı.\nİslam'a ve müslümanlara yapılan hain ve emperyalist saldırıları cevapsız bırakmayan müslümanlar, polis engeline rağmen vilayete kadar yürüyüp, Aydınlık'ı ve laik iktidarı protesto ettiler; meydanda bu gazetenin İstanbul bayilerinde sattırılmayıp toplanan balyalarını yaktılar ve bu arada Turan Dursun'un iftira ve salya dolu kitaplarını yayınlayan Kaynak Yayınevini kalabalıktan ayrılan bazı kişiler tahrip etti.\nCuma namazından önce camiiye gidenleri bile engellemeye çalışan polis, göstericileri zor kullanarak engelleyemeyince havaya ve sonrada müslümanlara ateş etmeye başladı. Polisin ateş etmesine rağmen protesto gösterilerine devam eden müslümanlardan bir çok kişi kurşun, jop, sopa, tabanca kabzası ve dipçik darbeleriyle yaralandı.\nÖzellikle çok sayıda sivil polisin ve terörle mücadele ekiplerinin müdahalesi sonucunda olay mahallinde bulunan veya olay mahallinden geçen 17 kişi dövülerek gözaltına alındı. Bu arada polisten de yaralananlar oldu. Gözaltına alınanlardan bazı müslümanlar özellikle Eminönü Emniyet Amirliği'nde yeniden dövüldü.\nGözaltına alınan 17 kişiden 7'si DGM tarafından serbest bırakılırken 10 kişi ise tutuklanarak Bayrampaşa Tutukevine gönderildi, tutuklananların adları şunlar: İsmail Akdeniz, Yusuf İnce, Recai Bahadır, Zeki Toplu, Sait Koştu, Alaattin Gündüz, Orhan Şengül, Atilla Dede, Servet Parlak, Mehmet Hammutoğlu.\nBu müslümanların duruşması 13 Temmuz 1993 Salı günü.\nMü'minlerin kıblegahına, Peygamberimizin hanımlarına tüm inanç ve fikir özgürlüklerini çiğneyerek alçakça iftira ve hakaret eden Selman Rüşti adlı hainin kitabından iktibaslar yayınlayarak yaptığı İslam düşmanlığı ile radikal laik kesimden pirim toplama hülyasına kapılan Aydınlık'ın şaibeli kadrosu İstanbul'da olduğu gibi Türkiye'nin bir çok yerinde de müslümanlardan gerekli cevabı aldı ve Rüşti ile ilgili yayınlarına son vermek zorunda kaldılar.",
  "crawled_at": "2025-06-02T10:26:33.995943"
}