{
  "id": "73df2267-719a-4c65-85e4-e098600ab2f8",
  "title": "Değişmeyen Yerlerin Issızlığı",
  "author": "Orhan Öztürk",
  "year": "1994",
  "issue": "Sayı: 41/42 - Ağustos/Eylül 1994",
  "url": "https://www.haksozhaber.net/okul/degismeyen-yerlerin-issizligi-706yy.htm",
  "content": "Doğduğun andan itibaren değil\nfarkına vardığın andan başlar insanın yaşı.\nFark etmişsen ve tatmışsan yenilgiden sonra\ngeçmişin cinayetlerini ülkenin\nişte gün almaya başladın savaşacağın yıllarından.\nBak, yaşlanıyorsun.\nSuç değil, daha dayamamışsan alnını\ngeçmişin karanlığına, kendi ölülerinden kork\nisimlerine doğsun çocukların.\nYıllar, kuliste ağlayan rollerde gizlidir\nüşenmeden kinimizi takip eder.\nKaçamazsın, güler saman altı, utanırsın\ngüneşi batmayan umutları gururu\nsürüldükleri sessiz ırmaklarda gizlidir, kardeşlerinin\nTaş dipleri, balık delikleri\ngözü dönmüşlüğün ayak izleri\nsataşır yorgun barbarlarına\nSuç değil, daha yeni sarılmışsan nefesine\ntarihteki beş on zorbanın\naldırma\nher yeni tanıma, gencecik beladır\nkof yüreklerin tatlı kanında.\nAldırma, utanma.\nBüyük büyük ölülerimiz yatıyor\nküçücük sınav sorusu\ntarihlerin arkasında.\nHer tarihin bir türküsü\nher büyük ölümün, büyük yalnızlığı vardır.\nKüçücük bir yalnızlıkta duyabilirsin.\nAldırma, duyarsın.\nBak, yaşlanıyorsun\nyıllar hala kuliste\nnefretin arefesine gebe.\nNeden, kendi kıyısının kralıdır insan\nher kıyıda örülen kale duvarları\nkaçamakların büyüsüyle örülmüş bataklık sazı, oysa.\nSu ve ışık sızdırıyor, görebiliyor musun\neski direnişlerin gölgeleri zorluyor.\nAldırma, görürsün.\nAynı yerde yüz kere ölünmüş\nonurun sıcaklığı\naynı yerde bin kere soğuyor.\nTarih tanıktır, o yer\nşimdi de aynı yer\nama nerde herkes\nsusan ve kahreden herkes\nÖlmüş herkes",
  "crawled_at": "2025-06-02T10:26:33.995943"
}