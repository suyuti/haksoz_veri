{
  "id": "9285cb53-1466-4567-9528-3a1c213f8087",
  "title": "Kitaplık",
  "author": "Enes Yıldız",
  "year": "2018",
  "issue": "Sayı: 332 - Kasım 2018",
  "url": "https://www.haksozhaber.net/okul/kitaplik-8037yy.htm",
  "content": "İhtida Öyküleri - 2 / Metin Karabaşoğlu / İz Yayınları / Ekim 2018\nİz Yayıncılık Metin Karabaşoğlu’nun külliyatını yayınlamaya devam ediyor. Yazarın daha önce Nesil Yayınlarından çıkan \"İhtida Öyküleri – 2 / Doğruya Doğru\" Ekim ayında okuyucuyla buluştu. Kitap, dünyanın çeşitli ülkelerinden, farklı ırklarından, farklı kültürlerinden insanların hidayet öykülerini birinci ağızdan aktarıyor. Dünyanın dört bir yanındaki insanların fıtrat dini İslam’ı nasıl bulduklarını, bu süreçte nelerle karşılaştıklarını, başlarından ne gibi olaylar geçtiğini aktaran kitap bizim gibi sıradan insanların ihtida öykülerini içeriyor. Bir solukta okunan kitap İslam’la şereflenmenin ne büyük bir nimet olduğunu bir kez daha okuyucusuna hatırlatıyor.\nİslam Davası & Çağa Tanıklığım /  Malik Bin Nebi / Ekin Yayınları /  Eylül 2018\n20. yüzyılın önemli Müslüman düşünürlerinden Malik bin Nebi’nin “İslam Davası” ve “Çağa Tanıklığım” kitapları Eylül ayında Ekin Yayınları tarafından yayınlandı. Türkiyeli Müslümanların da  düşünce dünyasını derinden etkileyen Malik bin Nebi, \"İslam Davası\" kitabında Müslümanların Sıffin’den Batı emperyalizmi ile karşılaştıkları döneme kadar tarihi derinlemesine analiz ediyor. Nebi, özellikle  sömürülebirlik ve sömürgecilik kavramlarına yaklaşımıyla dikkat çekiyor. Sömürünün sadece sömürenin eylemiyle gerçekleşmediğini ifade eden Nebi, sömürünün sömürgeleştirilmeye müsait olma keyfiyetinden kaynaklandığı tespitinde bulunuyor. Nebi aynı zamanda ıslahat hareketlerinin zaafiyetlerine de değiniyor.\nYine Eylül ayı içerisinde çıkan “Çağa Tanıklığım” kitabında yazar kendi kaleminden yaşam öyküsünü anlatıyor. Yazarın, Cezayir’den başlayıp Fransa’da devam eden ve Cezayir’de son bulan yaşam öyküsü Müslümanlar açısından önemli bir dönemin tanıklığını içeriyor.\nKemalist Ulus-Devletin İnşası / Ercan Çağlayan / Açılım Kitap / Ocak 2018\nErcan Çağlayan, “Kemalist Ulus-Devletin İnşası” adlı çalışmasında imparoturluk bakiyesi üzerine kurulan ve Kemalist ilkeler üzerine inşa edilen Türkiye Cumhuriyeti’nin yeni bir ulus-devletin inşasında izlediği süreci ele alıyor. Yazar, Cumhuriyetin, Kemalist ideoloji çerçevesinde toplumu dönüştürme araçları olan köy enstitüleri, Türk ocakları ve halkevlerinin yeni bir toplum yaratmadaki görevlerini inceliyor. Yine Kemalist dönemde uygulanan eğitim, kültür, mekân ve iskan politikalarını mercek altına alıyor. Çalışmada sözü edilen aygıtların ve politikaların, Cumhuriyetin ilk çeyreğinde, silinmesi gereken “köhne geçmişin” ve inşa edilmesi gereken “yeni geleceğin” öncüsü oldukları ileri sürülüyor.\nKitap birbirinden bağımsız dokuz ayrı bölümden oluşuyor. Kitapta yer alan yazıları üç kategoride toplamak mümkün. Birinci kategoride yer alan makaleler, Kemalizm’in eğitim ve kültür politikalarına odaklanıyor. Kitapta ikinci kategoride yer alan makaleler Kemalist rejimin iskan politikalarını mercek altına alıyor. Son olarak üçüncü kategorideki makaleler ise Kemalist iktidarın mekân ve imar politikalarını konu ediniyor. Başbakanlık Cumhuriyet Arşivinde yer alan resmî yazışmalar, TBMM tutanakları, Bakanlar Kurulu kararları, tek parti döneminde hazırlanan raporlar, CHP Neşriyatı, Maarif İstatistikleri, Türk Ocakları Kurultay Zabıtları, Halkevleri dergileri gibi dönemin ulusal ve yerel basını gibi birincil kaynakları referans olarak kullanması çalışmayı önemli kılan hususlardan biri.\nŞia’nın Rasyonel Tenkidi / Abdülaziz ed-Dehlevi / Mevsimler Kitap / Eylül 2018\nMeşhur âlim ve müceddid Şah Veliyullah ed-Dehlevi’nin oğlu Abdülaziz ed-Dehlevi’nin kaleme aldığı “Şia’nın Rasyonel Tenkidi” adlı kitabı, Şii fırkaların çelişkili itikadi düşüncelerini, Şii kaynaklardan aktardıktan sonra, hem Şii hem Ehl-i Sünnet kaynaklarından cevaplar vererek Şia’nın çelişkili düşüncelerini eleştirmeye çalışmaktadır. Müellifin hem Ehl-i Sünnet hem Şii kaynaklara oldukça hâkim olduğu söylenebilir. Eserde Şii fırkaların ortaya çıkışları, ilahiyat, nübüvvet, imamet anlayışları ve sahabeye bakışları tartışılıyor ve eleştiriliyor.",
  "crawled_at": "2025-06-02T10:26:33.995943"
}