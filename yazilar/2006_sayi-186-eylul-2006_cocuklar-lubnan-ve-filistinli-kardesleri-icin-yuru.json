{
  "id": "af6cbbd9-24b6-49da-9587-57ae65b91d05",
  "title": "Çocuklar Lübnan ve Filistinli Kardeşleri İçin Yürüdüler",
  "author": "Haksöz",
  "year": "2006",
  "issue": "Sayı: 186 - Eylül 2006",
  "url": "https://www.haksozhaber.net/okul/cocuklar-lubnan-ve-filistinli-kardesleri-icin-yuruduler-4798yy.htm",
  "content": "Özgür Çocuk Kulübü ve Davet Çocuk Kulübü üyeleri Siyonistlerin Filistin'de, Lübnan'da katlettiği, yaraladığı, aç bıraktığı ve sürgüne zorladığı kardeşleriyle dayanışmak için 5 Ağustos Cumartesi günü İstanbul İsrail Başkonsolosluğu'na yürüdüler. Özgür-Der ve Davet-Der üye ve yakınlarından oluşan çocuklar Levent Metro durağından İsrail Konsolosluğu'na kadar, sloganlar eşliğinde kortej halinde yürüdüler ve burada konuşmalar yaptılar. İsrail'i kınayan karikatürler, Filistin'i sembolize eden renklerde balonlar, dövizler ve resimler taşıyan çocuklar, \"Lübnanlı Çocuklar Kardeşlerimiz\", \"Filistinli Çocuklar Kardeşlerimiz\", \"İşgal Olmasın, Çocuklar Ölmesin\", \"Katil İsrail Katil Amerika\", \"Hepimiz Birer Filistinliyiz\" gibi sloganlar attılar.\n\"Ağlıyor Filistin Lübnan Kana; Çocuk Katili İsrail ve Amerika!\", \"Kardeşlerimiz Öldürülse de Biz Büyüyor ve Geliyoruz!\" pankartları açan çocuklar, yaptıkları açıklamada \"Biz çocuğuz ama olup biteni anlamayacak kadar aptal değiliz. Biz Lübnan'da Filistin'de bombalanan, sürülen, aç bırakılan çocukların kardeşleriyiz. Biz çocuğuz ve yarının büyükleri olacağız. Tüm zalimler bilsin ki, Amerika bilsin, İsrail bilsin ve tüm kafirler bilsin ki, biz bugünden başlamak üzere her zaman zulme karşı direneceğiz. Bugün kardeşlerimize topladığımız harçlıklarımızı, dualarımızı ve sloganlarımızı yolluyoruz. İnşallah zalimleri, Amerika'yı, İsrail'i topraklarımızdan kovduğumuz günler gelecek ve o zaman da oyunlarımızı ve oyuncaklarımızı paylaşacağız.\" dediler.\nEylemde ezgi ve marşlar da söyleyen çocuklar, protesto amacıyla Siyonist İsrail hakkındaki duygularını yazdıkları, resimler çizdikleri uzun beyaz bezi İsrail Konsolosluğu'nun önünde bıraktılar.",
  "crawled_at": "2025-06-02T10:26:33.995943"
}