{
  "id": "9709e1b5-eab2-4ad0-a22b-e88466dc644b",
  "title": "Kanayan Gün",
  "author": "Bünyamin Doğruer",
  "year": "2014",
  "issue": "Sayı: 280 - Temmuz 2014",
  "url": "https://www.haksozhaber.net/okul/kanayan-gun-7062yy.htm",
  "content": "Soma'da hayatını kaybeden 301 canımıza...\nBiz ekmeğini taştan çıkaran emekçileriz\nya sonrası\nsonrası ciğerimizi patlatan karbon monoksit gazıyla ölenleriz\nölenleriz\nKazma kürek çalışır, kömür çıkartırız\nucuz emekçileriz\nsonrası acı sonrası hiç kimse değiliz\nVe öldüler\nkömür karası yüzlerinden yansıyan tebessümleri kanıyordu aynalarda\ngüneşin unutulduğu kasabaya düştü ateşten çığlıklar\npatronların holdinglerin kartellerin en vahşi tırnakları battı\nçöktü maden ocağı\nağıtlar yerine döndü baba ocağı\nKelimeler kanadı\ngece boyunca kayıp giden yıldızlar sayıldı\nhayatta kalmanın parolası yorumlandı\niki dudak arasında hasreti tutuşturan ağıtlar\nkömür karası rengine büründü\nartık yağan  yağmurların gölgesi serinletmiyor yetimleri\navutmuyor babasının mezarı başında duran küçük Osman'ı\nbundan böyle sırılsıklam acıyla kurulacak sofralar\nyutkunarak titreyen bir yaprak gibi çocuk sorar:\nGrizu ne demek baba?\n- Ocağın çöküşüdür yavrum\nekmeğin kana bulanmasıdır gerçeğin aynasında\nvaroşlarda suskundur\nsimsiyah tünellerde umutlar\ngrizu senin anlayacağın çocuğum\nen korkulu düştür madenden gövdemize yayılan\nsonunda çöker ocak birdenbire\nacının yoksulluğun sefaletin\nsimsiyah örtüsü örtülür üstümüze\nşimdi bunca acının doruğunda\nsimsiyah bulutlara kesti gökyüzü\nyetimlerin gözlerinden boşandı isyan yağmurları\nkader yeli esti dediler\nucuz ölümler üstüne nutuk atan\ninsan müsveddesi enteller\ndev plazaların terasında alın terini semirenler\nşunu size söylemeliyim\nkalan yetimler vahşi suratlarınıza tükürecekler\nMaden ocağı ağır iştir\nonurlu namuslu iştir\nonlar olmasa ateşler yanmaz\nekmeği savunacak nasırlı eller olmaz\nbir yanımız ölüm bir yanımız zulüm\nhakkını helal et\nuzun bir karanlığa iniyoruz iki gözüm\nsevgilim ekmek kadar sıcak tut kalbini...",
  "crawled_at": "2025-06-02T10:26:33.995943"
}