{
  "id": "b76514e1-dd02-4b22-b1e0-4ad7d4dd07e4",
  "title": "Mahkemeler",
  "author": "Haksöz",
  "year": "1994",
  "issue": "Sayı: 41/42 - Ağustos/Eylül 1994",
  "url": "https://www.haksozhaber.net/okul/mahkemeler-705yy.htm",
  "content": "Ekrem Baytap'a İdam İstemi!\n31 Ağustos 1994 tarihinde 3 No.lu DGM'de \"İslami Hareket\" örgütüne mensup olmakla suçlanan Ekrem Baytap, M. Zeki Deniz ve daha önceki duruşmada tahliye olan altı sanığın duruşmasına devam edildi. Duruşmada savcı, Ekrem Baytap'ın 146/1, M. Zeki Deniz'in 168/2, tutuksuz sanıklardan Hüseyin Afşar, Adnan Dedeş ve Alaattin Turan'ın 169 ve TCK 3713 sayılı kânunun 5. maddesine göre cezalandırılmasını; Fahrettin Yardımcı, M. Nuri Yardımcı ve Mehmet Şah Yardımcı'nın beraatlerini istedi. Mahkeme sanık avukatlarının tutuklular hakkında tahliye talebini reddederek duruşmayı 17 Ekim 1994 tarihine erteledi.\nİslamı Hareket Ana Davası!\nUğur Mumcu'nun öldürüldüğü günlerde oluşturulacak komploda kullanılmak üzere kurban seçilen bir grup müslüman önce \"İslami Hareket Süreci Örgütü\" sonra \"İslami Hareket Örgütü\" olarak suçlanarak tutuklanmış, ağır işkencelere tabi tutulmuş ve hayali iddialarla suçlanmıştı. Tutuklanmalarından aylarca sonra mahkemeye çıkarılan 14 müslümanın ikisi için idam, on sekizi için 20-30 yıl ceza isteniyordu. Ancak iddiaların tutarsızlığı o kadar açıktı ki ilk duruşmada on bir kişi tahliye edilmişti. Daha sonraki duruşmalarda gerçekleşen tahliyeler sonucu bu davada tutuklu olarak üç kişi kaldı. Kudbeddin Gök, M. Ali Şeker ve M. Zeki Yıldırım'ın 3 No'lu İstanbul DGM'deki son duruşmalarına Gök, hastalığı nedeniyle gelemedi. Savunma avukatları hiç bir tanığın dikkate alınacak ifadede bulunmadığı ve mahkemece sunulan delillerin mesnetsiz olduğu gerekçesiyle müvekkillerinin tahliyelerini talep etmelerine rağmen; dava mahkemeye gelmeyen bazı tanıkların da dinlenmeleri için 5 Eylül 1994 tarihine ertelendi.\nAtatürk'e \"Diktatör\" Demek !\nAraştırmacı-yazar Mustafa İslamoğlu'nun haftalık Selam gazetesinde yayınlanan \"Kara Ses\" başlıklı makalesinde 5816 sayılı \"Atatürk'ü Koruma Kanunu\"na muhalefet edildiği gerekçesiyle açılan davaya 9 Ağustos günü devam edildi. Bakırköy II. Asliye Ceza Mahkemesi'nde yapılan duruşmada, sanık avukatı Nazif Aktaş'ın 5816 sayılı kanunun Anayasa'ya aykırılık iddiası duruşma hakimince reddedildi.\nBilahare savunma tarafından söz konusu makalede geçen ve Atatürk ile irtibatlandırılan \"diktatör\" ifadesinin bir hakareti içermediği, bir realiteye işaret ettiği ve M. Kemal'in yakın dostları tarafından da bazı vesilelerle bu ifadenin kullanıldığı ifade edildi. Dava, dosyanın incelenmesi gerekçesiyle ileri ki bir tarihe ertelendi.\nCengiz Sarıkaya'nın Duruşması\nBursa'da İslami Hareket Örgütü'ne üye olmak suçundan dolayı gözaltına alınan, ancak sorgulaması sırasında gördüğü işkenceler yüzünden felç olup komaya giren Cengiz Sarıkaya'nın duruşmasına İstanbul 5 No'lu DGM'de devam edildi. 11 Ağustos 1994 tarihli duruşmaya komadan kurtulduktan sonra henüz konuşma ve rahat reflekste bulunma gibi hayati fonksiyonlarına kavuşamayan Sarıkaya katılamadı. Şu anda Bayrampaşa Cezaevi'nde tutuklu bulunan Sarıkaya'nın gerekli olan tıbbi müdahalelerden yoksun olduğu için tam teşekküllü bir hastaneye sevk edilmesi gerektiğini belirten avukatı, bunun için de sanığın tahliye edilmesini istedi. Ayrıca Cengiz Sarıkaya'nın felç olmasına sebep olan işkenceci polisler hakkında suç duyurusunda bulundu.\nMahkeme dava vekilinin bu istekleri için gerekli yerlere başvurmasını tavsiye ederek duruşmayı 20 Eylül 1994e erteledi.\nM. Ali Bilici Ve Z. Gümüş'ün Tutuklulukları Devam Ediyor !\nİstanbul 4 No.lu DGM'de devam edilen Mehmet Ali Bilici ve Zübeyir Gümüş'ün tutuklu ve dergimiz yazarı Rıdvan Kaya'nın tutuksuz yargılandığı dava 2 Kasım 1994 tarihine ertelendi.\nMüslüman Gençlik Davası\nİstanbul 4 No.lu DGM'de \"Müslüman Gençlik\" örgütüne mensup oldukları iddiasıyla tutuklanan müslümanların davasına 31 Ağustos 1994 tarihinde devam edildi. Tahir Gül, Ender Ergül ve Muhammet Şerbetçi tutuklu, Seracettin Karayagız, A. Kadir Tıngıroğlu, Ş. Semih Bakkal, Yusuf Bayrak, Murat Özdemir, Turgay Özdemir, Osman Yazıcı, Semih Karakoç tutuksuz olarak yargılandılar.\nSanık avukatları müvekkillerinin işkence gördüklerine dair resmi raporlar sunarak, müvekkillerinin aleyhinde hiç bir delil olmadığını polisin sırf işkence altında aldığı ifadelerle senaryolar oluşturduğunu belirttiler. Avukatlar tutuklu yargılanan ve beş aya yakın mağdur durumda bırakılan üç müvekkilin tahliye talebini, davalara tutuksuz devam eden müvekkillerin ise beraatini istedi. Duruşma 9 Kasım 1994 tarihine ertelendi. Tutuklu müslümanlar cezaevi aracına bindirilirken mahkemeyi izleyen müslümanların \"Tekbir\" sesleri Beşiktaş'taki DGM bahçesini dolduruyordu.",
  "crawled_at": "2025-06-02T10:26:33.995943"
}