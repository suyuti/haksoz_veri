{
  "id": "0b41921f-ce4a-477c-956c-014db6665615",
  "title": "Vatan Üzerine Notlar...",
  "author": "Yılmaz Çakır",
  "year": "2007",
  "issue": "Sayı: 201 - Aralık 2007",
  "url": "https://www.haksozhaber.net/okul/vatan-uzerine-notlar-5385yy.htm",
  "content": "Hafızlar Derneği adlı bir kuruluşun geçenlerde bazı camilerin kapılarına\nastırdığı afişler dikkat çekiciydi.\nVatan için ölenlerin ruhlarına hatim ve mevlid okunacağı\nbildirilen ilanlarda büyükçe bir Türkiye haritasının ortasına tırnak içine alınmış\n\"Vatan sevgisi imandandır!\" sözü mehaz gösterilmeksizin yazılmıştı.\nAdı pek (belki de hiç) duyulmamış bir derneğin konjonktüre uygun ve\nuyumlu gayretkeşliğini anlamak zor olmasa gerekti. Lakin hiçbir kaynak\ngöstermeksizin kullandıkları sözün, uydurma hadis olarak şöhret bulmuş olması;\nmeş'um bir duruma işaret etmekteydi. Şöyle ki\n,\nvatan kelimesinin bugünkü\nmanada kullanımı ancak yüzyıllık bir geçmişe sahipti. Değil Peygamber döneminde; sonraki uzun yıllarda, yüzyıllarda da kimse kelimeyi bugünkü\nanlamıyla kullanmıyordu. Çünkü \"arz\"a / bütün bir yeryüzüne tebliğle\nmükellef insanlar, vatan kalıbına sıkışıp kalamayacaklarını çok iyi bilmekteydiler. Adları hafıza çıkmış bu insanlar ya bütün bunlardan habersizdiler ya da kasıtlı olarak birilerini hoşnut etmek adına bu sloganı hadismişcesine kullanmakta bir sakınca görmüyorlardı. Herhangi bir kaynak\ngöster(e)memeleri de bu yüzden olmalıydı.\nBelki Hafizlar Derneği için de \"Söz konusu vatan olunca gerisi (yani\nuydurma hadisler ve Peygamber'e iftira gibi konular) teferruat\" olmuştu. Ülkenin en\netkin kurumundan sadır olan bir hatırlatma; ölülere yasin ve hatim pazarlamakla meşgul çevrelerde yankısını bulmuş sayılmalıydı.\nArtık, \"Ya sev, ya terk et!\"ten sonra, şimdi de\n\"Söz konusu vatan\nolunca gerisi teferruattır!\" diyen bir sloganımız daha olmuştu, iş bu slogan pek\nyeni olmasa da pek şiirseldi. Nitekim ilk günden stat kalabalıklarının gösterdiği ilgi de buna işaretti.\nNe var ki; vatanseverliğin tanımı ve mahiyeti ile \"teferruat\" bahsi pek\nmüphem duruyordu. \"Vatansever\"lerden büyükçe bir çoğunluğun vatan için\nortaya koydukları \"çalışmalar ve çabalar\" durumun tefsiri mahiyetinde ele\nalınabilirdi. Mesela \"vatanperver\"liğin şampiyonluğunu yapanların ekseriyeti vatan sathının batı tarafını mesken olarak tutmuşlardı. Villa, yalı ya da site olarak adlandırılan malikanelerinde vatana hizmetle meşguldüler, Çocukları Batman'ı \"Betmen\" olarak okusalar da, güzel nutukları onlar irad ediyorlar, etkili sloganları onlar buluyorlardı. Bu da vatan için az şey değildi. Vatansever olarak anılmayı pek seven bu zevattan gayri, bir de ülkenin büyük çoğunluğunu\nteşkil eden ve kendilerine \"vatandaş\" denilenler vardı ki, bunlar ekseriyet\nitibariyle \"vatan borcu ve vatani görev\" gibi vazife ve borçlardan mesul\nkimselerdi. Ömür boyu ağır vergilere, asgari ücrete, hastane kapılarında\nbekleşmeye ve çocuklarını okutamamaya mahkûm oldukları gibi, vatan için\nölmek de onların payına düşüyordu.\nTahmin edilebileceği gibi \"vatansever\"ler, bu \"iş bölümünden\" gayet\nmemnun; yaşadıkları ayrı dünyaları, \"aynı vatandanız\" nağmeleri ile meşrulaştırmakta ve karşılamakta ise pek mahirdiler.\n\"Vatandaşlar\" ve \"vatanseverler\" arasındaki söz konusu derin çelişki ve\nuçurum ise \"teferruat\" addedilmeliydi. Ölümün sürekli kendi hanelerine\nyazıldığı, vatandaş denilen sair halkın içinden bu sorulara ve sorunlara kafa\nyoracak, dikkat çekecek olanlarsa \"vatan hainleri\" olmalıydı.\nSahi doğup büyüdüğü yeri sevmeyen kimseler var mıydı? \"Vatan\"; üzerinde yaşanılan toprağın, coğrafyanın adı ise yaşadıkları coğrafyaya doğdukları,\nbüyüdükleri toprakları sevmeyen kaç kişi vardır dersiniz? Sorun \"vatan sevgisi\" üzerinde ve özelinde gözükmemekte; onun yerine \"vatan\" adı verilen coğrafyaya egemen olan yapıda, sistemde, adaletsizliklerde ve haksızlıklarda gözükmekte değil midir?\nNasıl bir anlayıştır ki; birileri insanların sisteme karşı olan eleştirilerini, vatan düşmanlığı (ne demekse) olarak algılamakta ve sunabilmektedir Bu ancak yaman bir uyanıklığın ve seri bir el çabukluğunun adı olmalıdır.\nMağdur ve mazlumların itiraz ve isyanlarına karşı; \"vatan öncelenmeli,\nvatan sevilmeli\" gibi manipülatif karşılıklarda bulunanların kastettikleri, vatan\nüzerindeki egemenlik ilişkilerine, yanlışlıklara ve çarpıklıklara ses çıkarılmaması, göz yumulması ise durum vahim demektir. Bu takdirde itirazcıların, muhaliflerin; suçlanacakları \"vatan hainliği\" iddiası ve iftirasına karşı kendilerini hazırlamaları beklenmelidir.\nÜstelik her çığırtıda, kavmiyetçi faşizmle kol kola girerek, bayrak fetişizmini icat edenlerin, ve \"vatan millet sakarya\" nutuklarıyla galeyana gelmeye, pek teşne kalabalıkların revaçta olduğu ve tutulduğu bir dönemde yaşıyorsanız işiniz bir kat daha zor demektir. Ya açık seçik bir şekilde sisteme bağlılınızı beyan edeceksiniz, ya mahçupça \"bu topraklar\" yollu kutsamacı ve sahiplenici bir üslupla, yani çoğrafya üzerinden kalkarak, mevcut sistemi de kucaklayıcı, dolayımlı bir bağlanışı hatta teslimiyeti seçeceksiniz. Ya da \"vatan hainliği\" ile yaftalanmayı da göze alarak \"kırk satır, kırk katır\" seçeneklerine hapsolmayan alternatif, ahlaklı ve adil bir yolu seçeceksiniz.\nTercih sizin; tercih bizim; tercih hepimizin...",
  "crawled_at": "2025-06-02T10:26:33.995943"
}