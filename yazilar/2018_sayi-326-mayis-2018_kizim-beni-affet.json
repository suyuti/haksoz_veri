{
  "id": "c1b1487b-1252-4132-9b62-01e39d125b94",
  "title": "Kızım Beni Affet",
  "author": "Bünyamin Doğruer",
  "year": "2018",
  "issue": "Sayı: 326 - Mayıs 2018",
  "url": "https://www.haksozhaber.net/okul/kizim-beni-affet-7936yy.htm",
  "content": "Gittin masum bebeğim\nEvimize ateş düştü\nFiravunun döktüğü kan dehlizlerinde\nBüyüyor inatla öfke\nGuta şehirlerin çığlık yeridir\nVallahide billahide\nLa galibe illallah\nOnlar vurdukça biz büyüyeceğiz çocuğum\nYorgun bir gecede\nGüneşin haritasını çizmiştin\nNe zaman doğacak demiştin\nGuta'ya\nHer gece ölüme gider gibi varırdın uykuya\nKan ırmakları aktı sokağımızdan aylarca\nKimyasal silahların, varil bombaların altında\nAcımasızca vurdular körpe ceylanları\nBulut bulut yükseliyor kanları\nYüzü aydan güzel kızım\nŞanlı kıyamın ninnisinde büyüdün\nVe ahların feryatların\nBir gelip bir kaybolan umutların\nÇizdiğin güneşin sapsarı yalnızlığında boy attın\nBebeğim gözyaşım her damlasında sen\nSen gittin biz öylece kaldık çaresiz\nKırılan aynalarda sana ait ne kaldı\nŞimdi neye uzansam sen değilsin\nSöyle kızım konuş\nGuta'da ölümden öte yol yok mu dersin\nDüşlerimizi vurdular bebeğim\nGüzelim yurdumuzu karanlığa boğdu firavunlar\nKimyasal ölümün buz kesmiş koynunda çocuklar\nHer yanımız yangın zehirli gazlar\nHer yanımızdan derin acılar\nHer yanımız kan\nHer yanımız şehit\nCiğerimiz şehit nefesleriyle mümbit\nKırgınım kızım\nSözünü unutanlara\nKardeşinin elini tutmayanlara\nDüşeni kaldırmayanlara\nZalimin yanında durup, mazluma timsah gözyaşı akıtanlara\nBahane arayanlara\nZulümlere mezhep gözüyle bakanlara\nKırgınım\nHem bu dünyada hem öte dünyada\nMuntakim olan Rabbime şikâyet edeceğim",
  "crawled_at": "2025-06-02T10:26:33.995943"
}