{
  "id": "9837a5b6-bcb3-4395-9abe-bc548730209a",
  "title": "Darbelere Karşı Olmak Soruşturma Sebebi!",
  "author": "Haksöz",
  "year": "2009",
  "issue": "Sayı: 219 - Haziran 2009",
  "url": "https://www.haksozhaber.net/okul/darbelere-karsi-olmak-sorusturma-sebebi-5833yy.htm",
  "content": "Bu ülkede darbe yapmak değil; darbeyi eleştirmek suç!\nİlmi ve Kültürel Araştırmalar Vakfı (İLKAV) Başkanı Mehmet Pamak hakkında 28 Şubat darbesinin yıldönümünde gerçekleştirilen protesto eyleminde yaptığı konuşmadan dolayı Ankara Emniyet Müdürlüğü’nün suç duyurusu ile TCK 214, 216, 217, 301 ile 5816 sayılı kanuna muhalefet etme suçlarından soruşturma açıldı.\n28 Şubat postmodern darbesi ve Ergenekon bağlantısı üzerinden, darbeleri ve çeteleri protesto için İLKAV’ın çağrısıyla 28 Şubat 2009 tarihinde Kızılay Güven Park’ta yüzlerce kişinin katılımıyla bir eylem düzenlenmişti. Bu eylemde İslami hayat tarzımıza yönelik laik baskıyı ve darbeciliği protesto içerikli İLKAV Başkanı Mehmet Pamak’ın yaptığı konuşma “suç” unsuru oldu! Pamak’ın konuşması sebebiyle Ankara Emniyet Müdürlüğü’nün yaptığı ihbar / suç duyurusu üzerine Basın Savcılığı tarafından, TCK 214 “Suç işlemeye tahrik”, TCK 216 “Halkı kin ve düşmanlığa tahrik veya aşağılama”, TCK 217 “Kanunlara uymamaya tahrik”, TCK 301 “Cumhuriyeti, Devletin kurum ve organlarını aşağılama” ve 5816 sayılı Kanuna göre de “Atatürk'ün hatırasına alenen hakaret etme veya sövme” suçlarından soruşturma başlatıldı. Savcılık Pamak’tan, yaptığı konuşmada bütün bu maddelerin ihlal edilmiş olduğu iddiasına karşı ifade vermesini istedi.",
  "crawled_at": "2025-06-02T10:26:33.995943"
}