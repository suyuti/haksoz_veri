{
  "id": "55957ad8-0430-4356-a7a9-fb0e84a3ee10",
  "title": "Uludere Yarası Hâlâ Kanıyor!",
  "author": "Haksöz",
  "year": "2012",
  "issue": "Sayı: 254 - Mayıs 2012",
  "url": "https://www.haksozhaber.net/okul/uludere-yarasi-hala-kaniyor-6580yy.htm",
  "content": "Şırnak Uludere’de sınır ticareti yapan 34 köylünün 28 Aralık 2011 tarihinde TSK’ya ait uçaklar tarafından bombalanarak öldürülmesinin üzerinden 4 ay geçmesine rağmen failler halen teşhir edilmedi ve sorumlular hesap vermedi.\nKatliamla ilgili devam eden soruşturma sürecinin hızlandırılması ve sorumlulardan bir an önce hesap sorulmasını talep etmek üzere katliamın 100. Gününe tekabül eden 7 Nisan 2012 tarihinde Özgür-Der tarafından Fatih Saraçhane Parkında bir basın açıklaması yapıldı.\n“Katliamın Üzerinden 100 Gün Geçti, Uludere Yarası Hâlâ Kanıyor, Failler Bulunsun Hesap Sorulsun!” yazılı bir pankart açan Özgür-Der mensupları “Hangi Suçtan Dolayı Öldürüldüler?”, “Uludere İçin Adalet!”, “Uludere Unutturulamaz!”, “Kardeşlik ve Adalet İçin, Uludere’nin Hesabını Soralım!” yazılı dövizler taşıdılar.\nEylemde bir konuşma yapan Özgür-Der Genel Başkanı\nRıdvan Kaya\n, faili meçhulleri aydınlattığını ifade eden Hükümetin bu olaya da aynı mantıkla bakması gerektiğini belirtti. Kürt sorununa dikkat çektiği konuşmasında Kaya, devlet güçlerinin yaptığı bu katliamın geçiştirilemeyeceğini belirtti ve şunları söyledi: “Uludere olayının ortaya koyduğu önemli gerçek Türkiye’de devletin askerî bir mantık ve ayrıcalıklar silsilesi içerisinde yönetildiğinin bir kez daha beyan edilmiş olmasıdır.”\nGenelkurmay’ın Meclis Araştırma Komisyonuna gönderdiği ve operasyonun sınır ötesi harekât kurallarına göre yapıldığını belirten raporun başlı başına bir sorumsuzluk ve meydan okuma eylemi olduğunu ifade eden Kaya, “Askerlerin dokunulmazlığı ne zaman bitecek?” diye sordu. Kaya, sözlerini şöyle noktaladı:\n“Başbakan Türkiye’nin yakın tarihinde yaşanan kirliliklere atfen sık sık\n‘Bizim dönemimizde faili meçhul cinayet işlenmedi, bilakis biz üzerine gidip bu olayları aydınlattık.’\ndiyor. Doğrudur, gerçekten de bu hükümet döneminde faili meçhul zulmünün üstüne gidilmiştir. Ergenekon, Balyoz davaları, Cemal Temizöz dosyası vb. gelişmeler hepimiz adına sevindiricidir. Ama ya Uludere? 34 insanın ölümü açıkça faili meçhul kılınmaya doğru gidiyor. Hükümet bu sorumluluktan kaçamaz. Bu olayı bütün boyutlarıyla ortaya koymak zorundadır.  Bizler de katillerden hesap sorulması için gereken duyarlılığı göstermek zorundayız. Adalet için, kardeşlik için mazlumların hesabını sormak durumundayız.”\nÖzgür-Der Genel Başkan Yardımcısı\nKenan Alpay\nda soruşturmanın gizlilik kararından dem vurarak Uludere’de işlenen cinayetin örtbas edilmesine müsaade edilmemesi gerektiğini söyledi. Genelkurmay Başkanlığının hazırladığı raporun tam bir facia olduğunu ifade eden Alpay, ölenlerin yakınları başta olmak üzere olayı bütün toplumu tatmin edecek biçimde sonuçlandırmak için kararlı, cesur ve acele hareket etmede Hükümetin ve Başbakan Erdoğan’ın sorumlu olduğuna dikkat çekti. Adaletin tecelli etmesi için Uludere meselesinin açıklığa kavuşturulması gerektiğini söyleyen Alpay, konuşmasını “Geciken adalet, adalet olma vasfını kaybeder.” vurgusuyla bitirdi.",
  "crawled_at": "2025-06-02T10:26:33.995943"
}