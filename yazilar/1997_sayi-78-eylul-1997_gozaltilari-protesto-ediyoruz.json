{
  "id": "8390c13d-e93d-4dfc-b13f-e7b31d43a50b",
  "title": "Gözaltıları Protesto Ediyoruz!",
  "author": "Haksöz",
  "year": "1997",
  "issue": "Sayı: 78 - Eylül 1997",
  "url": "https://www.haksozhaber.net/okul/gozaltilari-protesto-ediyoruz-1783yy.htm",
  "content": "8 yıllık kesintisiz eğitim tasarısının yasalaşmasının ardından, düzenin müslümanlara yönelik baskı ve sindirme politikası, başka bir boyut kazanarak devam etmektedir.\nMüslümanlar, evlerine, işyerlerine, vakıf binalarına yapılan baskınlarla gözaltına alınmakta ve nereye götürüldükleri hakkında, yakınlarına dahi bilgi verilmemektedir.\nİnsan Vakfına düzenlenen baskın sonrasında, vakıf yöneticileri ve ziyaretçilerden oluşan 20'ye yakın müslüman gözaltına alınmıştır. Polisin, müslümanlara ait işyerlerine ve evlere de baskın düzenleyerek, çok sayıda kişiyi gözaltına aldığı bildirilmiştir.\nDüzenin 8 yıl dayatmasına karşı; onuruna sahip çıkarak, meşru ve haklı tepkisini ortaya koyan müslümanları alanlarda panzer ve cop marifetiyle sindiremeyenler, gözdağı verme amacını taşıyan bu operasyonlarla da umduklarını bulamayacaklardır. Çünkü, yaşlı-genci, kadını-erkeğiyle \"Cuntaya hayır! Eğitime Özgürlük!\" diye bağıran insanlar, halkın ta kendisidir. Bütün bir halkı susturmaya güçleri yetmeyince \"tahrikçi\" aramaya koyulanların elleri boş kalmaya mahkûmdur.\nGözaltılara karşı duyarlılığımızı sürekli kıldığımız, baskı ve sindirme çabalarına karşı dimdik ayakta durduğumuz, sürece, kazanan biz olacağız.",
  "crawled_at": "2025-06-02T10:26:33.995943"
}