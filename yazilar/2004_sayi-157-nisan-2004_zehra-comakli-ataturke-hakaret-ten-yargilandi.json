{
  "id": "9a95e70b-ddbf-4278-b21c-e2071b1d0ded",
  "title": "Zehra Çomaklı “Atatürk’e Hakaret”ten Yargılandı",
  "author": "Haksöz",
  "year": "2004",
  "issue": "Sayı: 157 - Nisan 2004",
  "url": "https://www.haksozhaber.net/okul/zehra-comakli-ataturke-hakaretten-yargilandi-3952yy.htm",
  "content": "4 Temmuz 2003 tarihinde, Irak'ta Savaşa Hayır Koordinasyonu tarafından düzenlenen \"Savaşa Karşı Şarkılar\" adlı bir programda yaptığı konuşma üzerine Özgür-Der üyesi ve Özgür Çocuk Kulübü öğretmenlerinden Zehra Çomaklı'ya 5816 sayılı kanunun ilgili maddeleri uyarınca \"Atatürk'e hakaret\"ten dava açılmıştı.\nBu davanın ilk duruşması 26 Mart'ta Sultanahmet Adliyesi 2. Asliye Ceza Mahkemesi'nde görüldü. Programda, Müslümanların inancıyla alay eden ve İslami değerleri aşağılayan Aydın Hatipoğlu'na cevap verdiğini ve sözlerinin herhangi bir kişiye, kuruma hakaret içermediğini belirten Çomaklı, özetle:\n\"Ben, Hatipoğlu'nun iddia ettiği gibi ABD emperyalizminin Türkiye açısından Demokrat Parti zamanında değil, Türkiye Cumhuriyeti'nin kurulduğu tarihten başladığını ifade ettim. Türkiye Cumhuriyeti açısından bakıldığında hem Atatürk döneminde hem de Demokrat Parti döneminde ABD'nin emperyalist olduğunu söylemek nasıl Atatürk'e hakaret olabilir? Bu konuşma da Hatipoğlu'nun yaptığı ajitatif konuşmaya açıklık getirmek amacıyla yapılmıştır. Bunun dışında bir amacım olmamıştır. Kimseye hakaret etmedim.\" şeklinde ifade verdi. Duruşma, eksikliklerin giderilmesi için 25 Mayıs 2004 tarihine ertelendi. Duruşma sonrasında Çomaklı'ya destek vermek için Adliye önünde toplanan Özgür-Der üyeleri, burada bir basın açıklaması yaptılar. Özgür-Der Genel Başkanı Hülya Şekerci ve Av. Şenol Koçan, hiçbir hakaret içermediği halde yapılan bir konuşmaya yargılama süreci başlatan hukuksuz işleyişi kınadılar.",
  "crawled_at": "2025-06-02T10:26:33.995943"
}