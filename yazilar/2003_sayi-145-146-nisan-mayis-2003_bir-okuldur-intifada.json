{
  "id": "a5ff8fae-3683-4d01-b368-8fc8c5293c2d",
  "title": "Bir Okuldur İntifada!",
  "author": "Mustafa Eğilli",
  "year": "2003",
  "issue": "Sayı: 145/146 - Nisan/Mayıs 2003",
  "url": "https://www.haksozhaber.net/okul/bir-okuldur-intifada-3650yy.htm",
  "content": "ABD ve İngiltere ikilisi, emperyalist emellerini gerçekleştirmek için Irak'a saldırı hazırlıklarını hızlandırdığı bir dönemde, Batı başkentlerinde bu saldırganlığa karşı onurlu bir duruş sergileyen milyonlarca erdemli insan, çeşitli gösteriler düzenleyerek tepkisini ortaya koyuyordu, insan olmanın dışında Irak halkıyla hiçbir ortak paydaya sahip olmayan batılıların takdire şayan bu tavırlarına karşın kardeş Müslüman halklardan çıt çıkmıyordu. Ortadoğu halklarının bu vurdumduymaz tavrı çeşitli yorumlara ve değerlendirmelere konu oluyordu.\nel-Cezire televizyonunda \"İslam ve Yaşam\" isimli programa katılan Yusuf el-Kardavi kendisine yöneltilen \"Batıda milyonların katılımıyla gerçekleştirilen protesto gösterilerine rağmen neden İslam ve Arap ülkelerinde bu türden eylemler ortaya konmuyor?\" şeklindeki soruyu cevaplarken \"Arapların ve Müslümanların temel sorunu özgürlük sorunudur. Bu sorunu çözmeden hiçbir şeyi çözemeyiz. Özgürlük konusu şeriatı uygulamadan daha önceliklidir. Çünkü hürriyetin olmadığı bir ortamda İslam hayata aktarılamaz.\" tespitinde bulunarak Müslüman halkların tepkisizliğini hür olmamalarına bağlaması ve her şeyden önce kendi özgürlüklerini kazanmaları gerektiğine vurgu yapması yerinde bir tespit olmuştu.\nAnlaşılan o ki Müslümanlar yavaş yavaş özgürlüklerini kazanmaya başlıyorlar. Haydut çetelerinin İslam topraklarını işgal etme girişimiyle birlikte bir iki istisna dışında tüm İslam ülkelerindeki halklar tepki ve nefretlerini ortaya koydu. Çığ gibi büyüyen ve milyonların katılımıyla güçlenen eylemler, küresel saldırganlığa karşı küresel bir intifadaya dönüştü. Daha önce benzeri görülmemiş yaygınlık ve büyüklükteki bu eylemlerde asıl hedef ABD, İngiltere ve İsrail şeytan üçgeni olmakla beraber bunların yerli işbirlikçileri de öfke ve nefretten kendi paylarına düşeni aldılar. \"Savaşa Hayır\" gösterileri \"İşbirlikçi Rejimlere Hayır\" eylemlerine dönüşmüştü. Özellikle Mısır, Yemen ve Ürdün'deki eylemler tam anlamıyla bir başkaldırıydı. Mısır ve Ürdün halkları yönetimlerinin izlediği zillet politikalarını tel'in ediyor ve yöneticilerinin derhal istifa etmelerini talep ediyordu. Yüzyıllarca edilgen olmuş, itiraz etme ve tepki koyma melekelerini yitirmiş, gösteri ve protesto gibi örgütlü sivil tavır alma yetisini kaybetmiş bir gelenekten gelen Müslüman halklar silkeleniyor, dinliyor ve özgürleşiyordu.\nElebaşılığını emperyalist ABD'nin yaptığı haydut çetesinin Irak'ı işgaline ve İslam'a saldırmasına en anlamlı çıkış, işgal ve saldırının ne olduğunu çok iyi bilen Filistinlilerden geldi kuşkusuz. Kendileri mazlum ve mağdur oldukları halde mustazaflıklarını mazeret görmeyerek kardeşlerinin uğradığı zulme karşı tavırlarını net bir şekilde ortaya koydular. Siyonist işgalcilerin bombaları altında inlerken, her gün onlarca şehid ve yaralı verirken, sığınacak bir barınak ve yiyecek bir lokma dahi bulamazken, Iraklı kardeşlerinin dertlerini dert bildiler ve yüz binlerin katılımıyla defalarca eylemler düzenleyerek sokaklara döküldüler. 15 milyonluk İstanbul'da şuana kadar 10 bini dahi bulamamış Müslümanlara -umulur ki öğüt alırlar diye- ithaf olunur.\nFilistinli çocukların öğretmenliğini yaptığı intifada okulunun öğretilerinden ilham alan milyonlar; Mısır, Cezayir, Suriye, İran, Endonezya, Yemen ve diğer ülkelerde sokaklara dökülüyordu. Çünkü Filistin halkı, Müslümanlara zulme karşı yılmayıp direnmeyi, her şeylerini kaybetseler dahi iradelerini yitirmemelerini, süper güçlerden korkmayıp cesur olmayı, sadece Allah'a dayanıp O'na güvenmeyi, kısacası İntifadayı öğretmişti. Filistin'de minik ellerin attığı taşlardan hareket bulan intifada, Kudüs'ten dalga dalga yayılarak tüm İslam coğrafyasını kuşattı.\nIrak halkının işgale feda eylemleriyle karşılık vermesi İse, 'Irak halkı Filistin intifadasından ilham alıyor' yorumlarına neden oldu. Filistin direniş hareketleri Hamas ve İslami Cihad, Irak halkına defalarca çağrıda bulunmuş ve işgale karşı istişhad eylemleri düzenlemelerini önermişti. Iraklı Şii lider Ayetullah Hüseyin Es-Sadr'ın, Necef'te ABD askerlerini hedef alan Şii bir subayın gerçekleştirdiği feda eylemini övmesi ve bu eylemi istişhad olarak tanımlayarak \"Saldırganları kovmaya yönelik her eylem kutsaldır\" demesi, Irak halkının Filistin direnişi intifadanın yöntemlerini de benimsediğini açıkça ortaya koyuyordu.\nFİLİSTİN: \"Ey Saddam, Tel Aviv'i Vur!\"\n21 Mart 2003:\nKudüs, Batı Şeria ve Gazze Şeridi'nde Cuma namazından çıkan on binlerce kişi, ABD ve İngiltere karşıtı gösteriler yaptı. Gazze kentinde Saddam Hüseyin'in posterlerini taşıyan göstericiler, Kudüs'te ise namaz kılanlar hep bir ağızdan \"Ey Sevgili Saddam, Tel Aviv'i Vur\" diye çağrıda bulundu. Gazze'deki Ömer Camii imamı, 15 bin kişilik cemaate verdiği cuma hutbesinde, Müslüman halkları ve ordularını işgalcilere direnmeye çağırdı ve \"Amerikan saldırganlarına herhangi bir imkan sağlanmasını reddetmeye çağırıyoruz\" dedi. Kudüs'teki el-Aksa Camii imamı ise Müslümanları Irak'a yardım etmeye çağırdı ve Irak güçlerinin zaferi için dua etti. Eski Kudüs sokaklarında ise İsrail polisi bir gösterici grubunu göz yaşartıcı bomba kullanarak dağıttı.\n22 Mart 2003:\nGazze sokaklarında 10 bine yakın öğrenci, Irak'taki işgali protesto etti. Büyük bölümü Gazze İslam Üniversitesi öğrencisi olan ve Hamas'ın bayraklarını taşıyan göstericiler, kent merkezinde 1.5 saat süren bir eylem yaptılar.\n28 Mart 2003:\nOn binlerce Filistinli Batı Şeria ve Gazze'de emperyalist işgali protesto etti. ABD, İngiltere ve İsrail bayraklarını yakan göstericiler, Irak Devlet Başkanı Saddam Hüseyin'den İsrail'e saldırmasını istedi. Gösterilerin en büyüğü olan, 100 bin kişinin katıldığı ve Gazze kentinde Hamas tarafından düzenlenen gösteride bir konuşmacı, Iraklıların Filistinlileri örnek almasını ve Amerikan askerlerine karşı istişhad eylemleri düzenlemesini istedi. Nablus'ta düzenlenen, 40 bin kişinin katıldığı gösteride ise ABD Başkanı George Bush, İngiltere Başbakanı Tony Blair ve İsrail Başbakanı Ariel Şaron'un kuklaları yakıldı. Batı Şeria da ise Kalkilya, Tulkarim, Halhal ve Yabad kasabalarında gösteriler düzenlendi.\n30 Mart 2003:\nel-Nusayrat mülteci kampında 5 bin Filistinli, canilerin katliamının durdurulması çağrısında bulundu. Müslümanların onuru için Filistin ve Iraklıların aynı safta savaştığı ifade edildi. İsrail'in 1948'de işgal ettiği bölgede kalan Filistinlilerden binlercesi gösteri düzenledi. 15 bin kişinin katıldığı eylemde göstericiler İbranice ve Arapça dövizler taşıyarak ABD işgalini kınadılar.\n4 Nisan 2003:\nFilistin İslami Direniş Hareketi Hamas'ın çağrısıyla Cuma namazı çıkışı on binlerce Filistinli, emperyalist ve Siyonist saldırganlık altındaki Irak halkına destek olmak için yürüdü. Hamas'tan yapılan açıklamada Filistin'in tüm mülteci kamplarında, il ve ilçelerdeki camilerde Cuma çıkışı ABD, İngiltere ve İsrail aleyhinde gösteriler tertip edileceğini önceden duyurdu. Çağrıya on binlerce Filistinli katılım göstererek destek verdi. Hamas lideri Ahmet Yasin, Irak'ın ABD'ye mezar olacağını belirtti.\nPAKİSTAN: \"Kahrolsun Amerika, Kahrolsun İsrail\"\n2 Mart 2003:\nPakistan'ın Karaçi kentinde, on binlerce kişi, Irak'a yönelik saldırıya karşı sokaklara döküldü. Pakistan'da yıllardan beri ABD'ye karşı düzenlenen bu en büyük gösteriye yüz binlerce kişi katıldı. Tekbir getirerek yürüyen göstericiler, \"Dünya Savaşa Hayır Diyor\", \"Petrol İçin Savaşa Hayır\", \"Petrol İçin Kana Hayır\", \"Kahrolsun Amerika\" ve \"Kahrolsun İsrail\" şeklinde sloganlar attı. Irak halkının yanında olduklarını beyan eden eylemciler Usame bin Ladin'in posterlerini de taşıdı. Sünni ve Şii İslami partilerin ortak koalisyonu Muttahida Meclis-i Amel (Birleşik Eylem Grubu) lideri Mevlevi Semiu'l-Hak'ın çağrısıyla düzenlenen gösteriye kadınlar da katıldı.\n24 Mart 2003:\nPakistan'da şimdiye kadar yapılan en büyük gösteriye iki yüz binden fazla kişi katıldı.\n28 Mart 2003:\nPakistan'da düzenlenen gösterilere katılımın yüksek olduğu bildirildi. Gösteriye katılan binlerce kişi Bush'un kuklasını yaktı ve \"ABD Dünyanın En Büyük Teröristidir\" diye slogan attı.\n30 Mart 2003:\nPakistan'ın Peşaver kentinde, yaklaşık 300 bin kişi, ABD ile İngiltere'yi protesto ederek, \"masum Irak halkına karşı yapılan savaşın sona erdirilmesi\" çağrısında bulundu.\nBANGLADEŞ\n22 Mart 2003:\nBangladeş'in başkenti Dakka'daki gösteride ABD ve İngiliz bayrağı yakılırken bu ülkeler aleyhinde sloganlar atıldı. Eyleme on binlerce Müslüman katıldı.\n25 Mart 2003:\nABD'nin Irak'a saldırmasıyla artan eylemler günlük olarak tekrarlanıyor. Dakka'da on binlerce kişi ABD konsolosluğunu koruyan polis kordonunu aşmaya çalışınca çatışma çıktı.\n28 Mart 2003:\nBangladeş'in başkenti Dakka'da Cuma namazı çıkışı düzenlenen gösteriye 50 binden fazla kişi katılırken, Chittagong ve Khulna kentleri ile birçok kasabada da benzer gösteriler yapıldı.\n7 Nisan 2003:\n50 bin kişi başkent sokaklarını doldurdu. Irak'a saldırının hemen durdurulmasını isteyen göstericiler, Irak'a gönüllü savaşçılar gönderileceğini açıkladı, Çeşitli dini ve etnik grupların katıldığı eylemde Bush ve Blair'in kuklalarıyla, ABD ve İngiltere bayrakları yakıldı.\nHİNDİSTAN: \"ABD İslam'a Karşı Haçlı Seferi Başlattı\"\n2 Mart 2003:\nHindistan'ın güneyindeki Haydarabad kentinde de 10 bin civarında kişi, ABD'nin Irak'a muhtemel saldırısına karşı yürüyüş yaptı. İnsan hakları savunucuları, yazarlar ve politikacıların da katıldığı 10 kilometrelik yürüyüş sakin geçti. Haydarabad'ın 6 milyonluk nüfusunun yarısını Müslümanlar oluşturuyor.\n21 Mart 2003:\nHindistan'ın Lucknow, Bopal, Ahmedabad ve Bombay kentlerinde binlerce Müslüman, cuma namazının ardından ABD'nin Irak operasyonunu protesto etti.\nHindistan'ın kontrolündeki Keşmir'de de cuma namazından çıkan Müslüman göstericiler ile polis arasında çatışma çıktı. ABD Başkanı George Bush'un kuklasını yakan göstericiler, \"Biz Barış İstiyoruz, ABD İslam'a Karşı Haçlı Seferi Açtı\" yazılı pankart taşıdı. Srinagar'daki gösteri yasağını çiğneyen göstericileri göz yaşartıcı bomba ve cop kullanarak dağıtan polis, diğer kentlerde yapılan gösterilerde ölen ya da yaralanan olmadığını bildirdi.\n22 Mart 2003:\nHindistan'ın başkenti Yeni Delhi'de ise polisler göstericilerin ABD Büyükelçiliğine yürümesini engelledi. Ancak çoğu kadın 30 göstericinin, barikatları geçtikleri için gözaltına alındığı bildirildi. Hindistan'ın güneyindeki Haydarabad kentinde de protesto gösterileri düzenlendiği açıklandı.\n28 Mart 2003:\nHindistan'ın Bangalore kentinde protesto gösterisi düzenleyen 10 bini aşkın kişi savaşın derhal durdurulmasını isterken, Batı Bengal eyaletinde de on binlerce kişi Irak'taki işgali protesto etti. Lise ve üniversitelerin kapalı olduğu eyalette sendikaların çağrısıyla toplanan on binlerce gösterici, \"Petrol İçin Kan Dökülmesin\", \"Dünyanın Savaşa Değil, Gıdaya İhtiyacı Var\" yazılı pankartlar taşıdı.\nHaydarabad'da ise İslami Tahrik (İslami Hareket) grubunun düzenlediği gösteriye katılan binlerce kişi Bush'un kuklasını yaktı ve \"ABD Dünyanın En Büyük Teröristidir\" diye slogan attı.\nYEMEN: \"ABD İsrail Şer Ekseni\"\n1 Mart 2003:\nYemen'de de yaklaşık 300 bin kişinin katıldığı gösteriyi, İslami Islah Partisi organize etti. Mısır'da toplanan Arap liderlerden ABD'ye olası Irak savaşı için yardım etmemesi çağrısında bulunuldu. Başkent Sana'da, Yemenli siyasi partilerin üyeleriyle öğrencilerin katıldığı gösteride, ABD ve İsrail \"şer ekseni\" olarak nitelenerek kınandı. Gösteride, \"Petrol İçin Kan Dökülmesin\", \"Arap Topraklarında Amerikan Üslerine İzin Verilmesin\" şeklinde pankartlar taşındı.\n2 Mart 2003:\nYemen'de de 20 binin üzerinde öğrenci, Amerika karşıtı sloganlar atarak sıkı güvenlik önlemleri altında gösteri yaptı. \"Amerika'ya Ölüm!\" sloganlarıyla Sana Üniversitesi'nden ABD Büyükelçiliğine yönelen öğrenciler, güvenlik güçlerinin müdahalesiyle yönlerini değiştirmek zorunda kaldı. Polisin, protestocular ABD elçiliğine yürümekte ısrar ederlerse ateş açılacağı tehdidinde bulunduğu söylendi.\n16 Mart 2003:\nArap ülkelerinden Yemen'de, başkent Sana ve diğer kentlerde düzenlenen protesto gösterilerinde ABD'ye duyulan öfke hakimdi. ABD, İngiltere ve İsrail'i hedef alan pankartlar taşıyan göstericiler \"Amerika'ya Ölüm!\" sloganları attı.\n21 Mart 2003:\nYemen'in başkenti Sana'da da on binlerce kişi, cuma namazının ardından Irak'taki işgali protesto etti. Gösteride protestocularla güvenlik güçleri arasında çatışma çıktı. Polis yetkilileri, güvenlik güçlerinin ABD'nin Sana Büyükelçiliğine yürümek isteyen göstericileri dağıtmak için havaya ateş açtığını, göz yaşartıcı gaz kullandığını ve tazyikli su sıktığını söylediler. Olaylarda biri çocuk üç kişi ölürken yüzlerce Yemenli de yaralandı. Polisin aşırı şiddet kullandığı eylemde yüzlerce kişi de tutuklandı.\nFAS: \"Emperyalist Savaşa Hayır\"\n2 Mart 2003:\nFas'ta on binlerce kişi, \"emperyalist saldırı\" olarak niteledikleri olası savaşa karşı yürüdü. Bunun Irak krizinin başlamasından beri Kuzey Afrika'daki en büyük gösteri olduğu belirtiliyor. Washington'un saldırgan tutumunu kınayan protestocular, Irak ve Filistin halkı yanlısı, ABD ve İsrail karşıtı sloganlar attı.\n30 Mart 2003:\nFas'ın başkenti Rabat'taki savaş karşıtı gösteriye, yaklaşık 30 bin kişi katıldı.\nMISIR: İslam Düşmanlarına Karşı Cihad\n2 Mart 2003:\nMısır'da Irak'la ilgili son yılların en büyük gösterisi düzenlendi. Ulusal Demokrat Parti'nin Genel Başkanı ve Enformasyon Bakanı Saffet Şerif öncülüğünde, ABD'nin Irak'a yönelik olası savaşına karşı düzenlenen gösteriye, Kahire Olimpiyat Stadı ve çevresinde toplanan yüz binlerce kişi katıldı. Kadın ve çocukların katılımının da yüksek olduğu gözlenen gösteriye, çeşitli muhalefet partilerinin liderleri, Devlet Başkanı Hüsnü Mübarek'in oğlu Cemal Mübarek, bakanlar, milletvekilleri ve sanatçılar katıldı. Gösteriye, Ezher şeyhleri ve Ortodoksların dini liderlerinin de katıldığı dikkat çekti. Barış yanlısı, ABD ve İsrail karşıtı pankartların taşındığı gösteri, Mısır televizyonu tarafından canlı olarak yayınladı.\n10 Mart 2003:\nMısır'da 120 bini aşkın öğrenci ABD saldırganlığını kınadı. el-Ezher, el-Manufiye, Asvan ve Ayn uş-Şems üniversitesinden binlerce öğrenci Kahire hükümetinden ABD ve İsrail ile ilişkilerini kesmesini istedi. Öğrenci eylemleri son iki haftadır kesintisiz her gün gerçekleşiyor.\n21 Mart 2003:\nMısır'ın başkenti Kahire'de on binlerce kişi, ABD'nin Irak'a yönelik saldırısını protesto etti. Göstericilerle polis arasında çıkan çatışmalarda 150 kişinin yaralandığı bildirildi, el-Arabiye televizyonunun bildirdiğine göre, et-Tahrir Meydanı'na yürüyen göstericiler, ABD ve İsrail karşıtı sloganlar attılar ve Bağdat'ı savunmak için cihat başlatılmasını istediler.\nKahire'de el-Ezher camisinde cuma namazından çıkan göstericilere polis müdahale etti. Göstericileri dağıtmak için, tazyikli su ve eğitilmiş polis köpekleri de kullanan polisle göstericiler arasında çıkan çatışmada onlarca gösterici ve polis yaralandı. Olaylarda 200'e yakın kişi gözaltına alındı. Kur'an-ı Kerim ve Irak bayrakları taşıyan göstericiler, \"Korkak Bush,\", \"Cihad İstiyoruz\", \"Amerika ve İsrail'e Ölüm\" sloganları attı.\n23 Mart 2003:\nKahire'deki eylemlerde göstericilere polisler şiddet kullanarak müdahale etti. 800'ü aşkın kişi gözaltına alındı, 84 kişi 4 ila 15 gün arasında değişen hapis cezalarına çarptırıldı. Gözaltına alınanlar arasında iki de milletvekili bulunuyor.\n28 Mart 2003:\nMısır'ın başkenti Kahire'de bulunan Ezher Üniversitesi Camisi'nden çıkan yaklaşık 20 bin kişi, Irak'a yönelik saldırı ve işgal girişimini kınayan bir gösteri düzenlediler. Ellerinde Kur'an-ı Kerim taşıyan eylemciler ABD, İngiltere ve İsrail aleyhinde sloganlar atıp tekbirler getirdiler. Irak halkının yanında olduklarını beyan eden eylemcilerin çoğunu gençlerin oluşturduğu dikkat çekti.\nENDONEZYA: Bir Dua, Bir Eylem\n9 Mart 2003:\nAmerika'nın öncülüğünde Irak'a olası saldırıyla ilgili Endonezya'da düzenlenen toplu duaya 1 milyondan fazla Müslüman katıldı. Ülkenin ikinci büyük kenti Surabaya'da düzenlenen dua töreninde davetliler arasında Irak büyükelçisi de yer aldı. Törenleri Endonezya'nın en büyük Müslüman cemaati olan Nahdat-ul Ümmet (İslam Ümmetinin Dirilişi) düzenledi. Gösteriye bir milyona yakın Endonezyalı katıldı. Cemaat, amaçlarının dikkatleri şiddetten çok ahlak üzerinde toplamak olduğunu söyledi. Göstericilerin savaş karşıtı tutumlarını, Endonezya hükümetinin ve Endonezya halkının çoğunun paylaştığı söyleniyor. İslam Ümmetinin Dirilişi lideri Mustafa Basri yaptığı açıklamada \"ABD'nin Irak'a saldırısını şiddetle kınıyoruz ve Allah'tan yardım diliyoruz. Dünya barışı için yaptığımız bu duayı umarız ABD'li yetkililer de duyar.\" dedi.\n22 Mart 2003:\nEndonezya'da da binlerce göstericinin başkent Cakarta'daki ABD Büyükelçiliği önünde gösteri düzenlediği ve ABD bayrakları ile Bush'un fotoğraflarını ateşe verdikleri açıklandı. Ülkenin diğer şehirlerindeki gösterilere ise on binlerce kişi katıldı.\n23 Mart 2003:\nEndonezya'da dün Amerikan Büyükelçiliği'nin binlerce eylemci Müslüman tarafından basılmasının ardından Amerikan, İngiliz ve Avustralya Büyükelçilikleri bugün de gösterilerin odağı haline geldi. Cakarta'daki eylemciler, Bush'u terörist ve vampir olarak niteledi.\n28 Mart 2003:\nDünyanın en kalabalık Müslüman ülkesi Endonezya'da en az 6 kentte gösteri yapılırken, dünyanın en büyük camilerinden başkent Cakarta'daki İstiklal Camii'nin imamı Tahir Azhari, Cuma hutbesinde, \"Bush'un yaptıkları ne tip bir insan olduğunu ortaya koydu: Küstah, vahşi ve Allah olmak isteyen biri. Bush Irak'ı kurtardığını söylüyor ama yaptığı Irak'ı harap etmek\" dedi.\n30 Mart 2003:\nEndonezya'nın başkenti Cakarta caddelerini dolduran 1 milyonu aşkın kişi, Irak'a yönelik saldırı ve işgal girişimini protesto etti. Dünyanın en fazla Müslüman nüfusuna sahip ülkesinde çoluk çocuk gösteriye katılanlar, \"En Büyük Terörist Amerika\" şeklinde sloganlar attı. İslami partilerin öncülüğünde yapılan eyleme çeşitli insan hakları teşkilatları katıldı. el-Cezire muhabiri, gösterinin şu ana kadar ülkede gerçekleştirilen en büyük eylem olduğunu belirtiyor. Güvenlik güçlerinin ABD Konsolosluğu önünde geniş güvenlik önlemleri aldığı görüldü. Irak'a yönelik saldırının başlamasında bu yana Endonezya'da her gün geniş katılımlı eylemler gerçekleştiriliyor.\n6 Nisan 2003:\nIrak'ın İşgaline tepki gösteren Endonezyalılar günlerdir kesintisiz eylemler düzenliyorlar. Polis, yabancıları tehdit etmekle suçladığı İslami Gençler adlı gruba mensup onlarca Müslüman'ı gözaltına aldı. Endonezya'nın Cava bölgesinde on binlerin katıldığı eylemde göstericiler, hükümetten ABD ve İngiltere ile siyasi ve ekonomik ilişkilerin kesilmesini talep etti.\nMALEZYA: Amerika Korkak ve Zorba\n20 Mart 2003:\nMalezya Başbakan Vekili Abdullah Ahmed Bedevi, ABD'nin Irak'a saldırısının \"tarihte kara bir leke olduğunu\" söyledi. Bedevi, \"Büyük ve güçlü bir ülke, müttefikleri ile birlikte uluslararası hukuku, insanlığı ve evrensel adaleti gözardı ederek harekete geçti. Kendisini savunma gücü azaltılmış egemen bir devlete karşı saldırı başlattı. Küçük ulusların kaderi askeri güce sahip olanların insafına kalmış görünüyor.\" dedi ve bütün dünyada Amerikan karşıtı duygularla birlikte, aşırı hareketler ve militanlığın artacağını belirtti.\n22 Mart 2003:\nMalezya'nın doğusundaki Kelantan bölgesinde 8 bin kişinin katıldığı yürüyüşte, \"ABD'yi yok et\" sloganları atıldı.\n24 Mart 2003:\nMalezya Başbakanı Mahathir Muhammed, ABD'nin Irak'ı işgalini, \"Korkakça bir hareket ve zorbaca bir tavır\" şeklinde değerlendirdi.\n16 Mart 2003:\nİranlı kadınlar, Irak'ta siyasi çözüm istediklerini ve savaş kışkırtıcılığına karşı olduklarını dile getirmek için başkent Tahran'da savaş karşıtı gösteri yaptı. Tahran'daki BM binası önünde toplanan, aralarında Iraklı ve Afgan kadınların da bulunduğu grup, BM'nin Irak'ın silahsızlandırılması için barışçı yollara başvurmasını İstedi.\n28 Mart 2003:\nİran'ın başkenti Tahran'da düzenlenen protesto gösterisinde İngiltere'nin Tahran Büyükelçiliği'nin camları kırıldı. Görgü tanıkları, yüz binlerce kişinin gösteri yaptığı kentte, bin kadar İranlı'nın büyükelçilik önüne yürüdüğünü ve göstericilerden bazılarının büyükelçiliği taşladıklarını söylediler.\nBAHREYN:\n22 Mart 2003:\nBahreyn'de Irak'taki savaşı protesto eden öğrencilerle güvenlik güçleri arasında çatışma çıktı. Çoğu liseli gençlerden oluşan göstericilerin, ABD'nin Manama Büyükelçiliği önünde toplandığı ve güvenlik güçlerinin göz yaşartıcı gaz kullanarak eylemcileri dağıtmak istediği belirtildi. Göstericiler protesto için grev çağrısı yaptı.\n23 Mart 2003:\nBahreyn'in başkenti Manama'da dört gündür süren eylemlerde göstericiler ABD konsolosluğuna ulaşmaya çalışınca polis müdahalesiyle karşılaştı. Göz yaşartıcı bomba kullanan polise eylemciler taş ve molotof kokteylleriyle karşılık verdi.\nTUNUS:\n24 Mart 2003:\nAvrupa ve Kuzey Amerika'da bir milyondan fazla kişinin katıldığı büyük gösterilerin ardından Afrika'da da gösteriler sürdü. Bugün Tunus'ta binlerce kişi sokaklara döküldü ve Irak'a yönelik saldırıyı protesto etti.\nAFGANİSTAN:\n24 Mart 2003:\nAfganistan'da da savaş karşıtı ilk gösteriler başladı. On binlerce Afgan; Amerikan, İngiliz ve diğer işgal koalisyon üyelerinin bayraklarını yaktı,\nTAYLAND:\n3 Nisan 2003:\nTayland'da on binlerce Müslüman, bugün yaptıkları gösterilerle işgalcilerin Irak'ı istilasını protesto etti. ABD ve İsrail aleyhine slogan atan eylemciler, ABD ve İngiltere'yi kınadılar. Pattani kasabasında 5 bin kişi, ana camide namazdan sonra tekbir getirerek belediye binasına yürüdü. Daha sonra yürüyüşe katılanlarla birlikte sayı 30 bini buldu.\nÜRDÜN: \"ABD, Terörün Başı\"\n23 Mart 2003:\nMüslümanların kalesi olarak bilinen Maan'da binlerce gösterici, ABD, İngiltere ve İsrail aleyhinde gösteri yaptı. Bu ülkelerin bayraklarını yakan eylemciler, Ürdün hükümetinden adı geçen ülkelerle ilişkilerini kesmesini istedi.\n31 Mart 2003:\nÜrdün'ün başkenti Amman'da gazeteciler, Irak savaşı karşıtı gösteri yaptı. el-Düstur gazetesinden el-Yavua Gazetesi'ne kadar yürüyen gazeteciler, \"ABD Medyasına Özgürlük\" pankartı taşıdılar. Gazeteciler, eylem sırasında \"ABD Terörün Başıdır\", \"Ey Sevgili Irak, Tel Aviv'i Vur\", \"Ürdün'de ABD Üssü İstemiyoruz\", \"Irak'a Saldırı Arap Topraklarının Yeniden işgalidir\", \"Nerdesin Mısır?\", \"Mübarek, CIA Ajanıdır\" şeklinde sloganlar attı.\nSURİYE: \"Bush Blair Saron, Uluslararası Terör Üçlüsü\"\n26 Mart 2003:\nBirçok Arap başkentinde olduğu gibi Suriye'nin başkenti Şam'da da Suriye halkı Irak halkıyla dayanışma amacıyla sokaklara döküldü. Yarım milyonu aşkın kişi ABD, İsrail ve İngiltere aleyhine sloganlar attı ve bu ülke bayraklarını yaktı. Suriye'de şu ana kadar düzenlenen en görkemli gösteriye Filistinli mülteciler ile Lübnan Hizbullah'ı da yoğun bir katılım gösterdi. Eylemde \"Bush-Blair-Şaron, Uluslararası Terör Üçlüsü\", \"İşgale Direnmek Kutsaldır\", \"ABD'ye İsrail'e Ölüm\" ve \"Canımız, Kanımız Bağdat'a ve Kudüs'e Feda Olsun\" şeklinde sloganlar attılar. Suriye, Irak ve Hizbullah bayrakları taşıyan göstericiler, ABD ve İsrail bayraklarını yaktılar.\nCEZAYİR:\n28 Mart 2003:\nABD ve İngiltere ikilisinin Irak'a başlattığı saldırı ve işgali protesto etmek için 1 milyonu aşkın Cezayirli başkent sokaklarına döküldü. Göstericilerle güvenlik güçleri arasında şiddetli çatışmalar meydana geldiği belirtildi. Olaylarda ölenlerin ve yaralananların sayısı hakkında herhangi bir bilgi edinilemedi. Cezayirli milletvekillerinin ABD konsolosluğuna yürümeleri engellendi. Eylemlerde ABD, İngiltere ve İsrail aleyhinde sloganlar atıldı ve Irak halkı ile dayanışma içinde olunduğu ifade edildi.\nSUDAN:\n23 Mart 2003:\nSudan'daki protesto gösterilerinde dün bir öğrenci polislerce öldürüldü. Bugün de on binlerce öğrenci, başkent Hartum'da ABD'nin emperyalist saldırganlığını kınadı. ABD büyükelçisinin ülkeden kovulmasını isteyen eylemciler polis müdahalesine maruz kaldı. Eylemlere İslami şahsiyetlerin yanı sıra öğretim görevlileri de katılım gösteriyor.",
  "crawled_at": "2025-06-02T10:26:33.995943"
}