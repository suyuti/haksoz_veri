{
  "id": "9ada106d-44d5-4e12-94da-28a3eadf294c",
  "title": "Ramazan Duası",
  "author": "Fevzi Zülaloğlu",
  "year": "2009",
  "issue": "Sayı: 222 - Eylül 2009",
  "url": "https://www.haksozhaber.net/okul/ramazan-duasi-5897yy.htm",
  "content": "Ey Rahman, Ey Rahîm ve Şefkati Sonsuz Olan Rabbimiz!\nBize nasıl dua edeceğimizi ve ibadet yollarımızı Kur’an ile öğretiyorsun: Sana layıkıyla dua ve ibadet etmeyi bizlere nasip eyle! Ellerimizle birlikte yüreklerimizi de Sana açmayı bizlere öğret!\nKahrından rahmetine sığınıyor, Sen’in yüceler yücesi adını yeryüzünde hâkim kılmak istiyoruz, rahmetini yağdır üstümüze, bizi gayb ile irtibattan mahrum bırakma! Nefsimizin kötü arzularından Sana sığınıyoruz; bizi bize bırakma Ya Rabbi!\nNefsimizi yüceltmekten, hevamızı ilah edinmekten Sana sığınıyoruz: Başarılarımızın bizi gurura sevk etmesine, yenilgilerimizin bizi ye’se düşürmesine izin verme!\nSen’in yüceler yücesi adınla başlıyoruz: Bizi bu Kur’an ayına eriştirdiğin için, rahmet meleklerini elli bin yıllık mesafeden bize göndererek, rahmetini sağanak yağmurlar gibi üzerimize yağdırdığın için, bizi salih insanlarla birlikte kutlu bir yürüyüşe çıkardığın için Sana hamdü senalar olsun.\nEy el-Evvel, el-Ahir Olan Rabbimiz!\nGirişeceğimiz her işe doğruluk ve içtenlik üzere girmemizi; bitireceğimiz her işi de rızana uygun olarak sona erdirmeyi nasip eyle!\nRabbimiz! Ramazan’a ihlâsla girmeyi, bu ayı samimiyetle sürdürmeyi, aynı samimiyetle iftara kavuşmayı, bu ay boyunca ve ömrümüz boyunca kendimizi imanla tutmayı, imana tutunmayı, bu ayın kadir kıymetin bilmeyi, zamanımızı ve mekânımızı vahiyle yeniden inşa etmeyi ömür boyu sürdürmeyi bizlere nasip eyle!\nVe bunu başarmak için kendisine tutunarak felaha ereceğimiz Hablullah’ı uzat bize; imanımızı ve sadakatimizi ölünceye kadar korumak için, bizi katından indireceğin gaybi yardımlarınla, sayısız meleklerinle destekle!\nHamdin ve Şükrün Yollarını Bize Kur’an İle Öğreten Rabbimiz!\nBizi başıboş bırakmadığın, şu alçak dünyanın alçaklıklarını, şeytanların tuzaklarını bize vahiyle öğrettiğin için hamdü senalar olsun Sana. Kur’an’ın yeryüzünü şereflendirmesini gereğince hamd ederek, şükrederek kutlamayı bizlere nasip eyle.\nEy Kur’an’ı Ramazan’da İndirerek Bize Tenezzül Buyuran Rabbimiz!\nHilm ve iysarı ahlak edinebilmemiz için, bize oruç tutmayı, kendimizi tutmayı, öfkemizi tutmayı, kibrimizi yutmayı öğret!\nRabbimiz! Ramazan vesilesiyle Kur’an ile bütünleşmeyi, Kur’an ile yürümeyi, Kur’an ile bakmayı, Kur’an ile düşünebilmeyi ve Kur’an ile yaşamayı bizlere nasip eyle!\nEy Asrın, Sabahın Akşamın, Gecenin Gündüzün, Ramazan’ın Şevval’in Rabbi!\nZamanı bize mübarek eyle! Ramazan’ı bizim için mübarek eyle! Kendimizi haramlara karşı oruçla tutmayı, gözümüzü gönlümüzü haramların işgalinden kurtarıp selim bir kalp ve arınmış bir yürekle huzuruna çıkmayı nasip eyle!\nRamazan vesilesiyle temiz fıtratımızla aramızda engel oluşturan dünyevi fitnelerden kurtulmayı, içimizdeki İslam olan takvamıza hicret etmeyi, Ramazan’la bize sunulan altın fırsatları gereğince değerlendirmeyi, vahiyle muhasebe ve murakabe yapmayı, oruçla kendimizi tutmayı, “gece kıyamı”nda teravihle yeniden dirilmeyi, zekâtla nefsimizi kötülüklerden arındırmayı, sadaka-i fıtır ile fıtratımız üzerindeki küfür tortularını kaldırmayı, i’tikaf’la hayatımızı Sana adamayı bize ye­niden öğret!\nEy Ramazanın ve Orucun Rabbi!\nOruç gibi imtihanların, ateşten gömleğini giyme cesareti ver bize ve cehennemin ateşinden kurtulmayı nasip eyle!\nBizi orucun onurunu koruyarak oruçla onurlananlardan eyle ve orucumuzu tamamlamak suretiyle şeytani güçlere karşı bize kutlu bir zafer nasip eyle!\nEy İnşirah’ın Rabbi!\nŞu sıkıntıdan bunalan gönüllerimize manevi bir ferahlık, şu ritmi bozulmuş kalplerimize gaybi bir ritim, şu rengi atmış benizlerimize nuranî bir renk, şu şaşkın yüreklerimize Kur’anî bir rehberlik, şu rahmetine açılan ellerimize ilahi bir rahmet, şu günahkâr bedenlerimize rahmanî bir şefkat ihsan eyle!\nEy Bizi Hiçbir Zaman Terk Etmeyen Rabbimiz!\nÜmmetimiz garip, öksüz, yetim ve sahipsiz... Sen bizim rabbimizsin, bize sahip çık! Ümmetimizi yeniden hakkın ve adaletin insanlığa şahidi olarak inşa ederken, bize bu duvarda bir tuğla koymayı nasip eyle!\nEy Muhacir’in ve Ensar’ın Rabbi!\nAdaletin ve dengenin şahidi olması gerekirken, büyük bir çözülüş ve yıkım içinde olan ümmetimize yeniden diriliş imkânı vermeni diliyoruz ve Sana kardeşliğin, dayanışmanın tarihteki ender numunelerinden birini ortaya koyan, mücahidlere kol kanat geren Ensar’ın diliyle yalvarıyoruz:\nBizi ve bizden önce iman eden kardeşlerimizi bağışla ve mü’minlerden hiçbirine karşı kalplerimizde kin, nefret, hamasi duygulara yer bırakma.\nRabbimiz! Yaşayan cemaatlerimize ve ümmetimize Ensar’ın duyarlılığını, fedakârlığını, kaynaşma ve dayanışma azmini nasip eyle! Ensar’ı ve Muhacir’i çocuklarımızda ve salih amellerimizde yaşatmayı istiyoruz, bunu bize kolaylaştır! Gerçek şu ki; Sen sonsuz şefkat sahibisin ve sınırsız rahmet kaynağısın.\nRabbimiz! Bizi silkele, bizi gaflet uykusundan uyandır! Bizi uyuyanlardan değil, uyanan ve uyaranlardan; aldananlardan değil, adananlardan eyle!\nEy Mekke’nin, Kudüs’ün, Bağdat’ın, İstanbul’un Rabbi!\nYeryüzünde ekini ve nesli ifsat eden gözü dönmüş, insan kılıklı büyük ve küçük şeytanların dünyaya egemen olmasına izin verme! Bizi şeytanlardan, tağutlardan eman dilenenlerden değil, sabrederek direnenlerden eyle! İnançlarımızı ve ideallerimizi savunmak için bize güç ve şuur ver!\nRabbimiz! Kudüs’ün Bismillah boylu, Fatiha yürekli, zayıf ama izzetli, güçsüz ama hikmetli; kendileri küçük yürekleri büyük mücahidlerine üç bin beş bin melekle rahmetini ve inayetini inzal eyle! Kudüs’ün yalnız ve onurlu muhafızlarına yüreklerimizi uzatırken ellerimizi de uzatarak imkânlarımızı onlarla paylaşmayı bize sevdir! Dünyanın her yerinde mustaz’aflarla gönüllerimizde kurduğumuz köprüleri ve imkânları tahkim etmeyi, şehitlerimizin yetimlerine sahip çıkmayı, onların ellerinden ve yüreklerinden tutmayı bize sevdir!\nEy Bizi Her Halimizle Görüp Gözeten Rabbimiz!\nHarici şartlar mü’minler için ne kadar zorlu olursa olsun, her zaman bir çıkış yolunun bulunduğunu, o kutlu hicret eylemiyle gösteren Ashab-ı Kehf’in diliyle Sana yakarmak istiyoruz:\nÜmmetimize rahmetini ve şefkatini sağanak yağmurlar gibi yağdır; içinde bulunduğumuz her zorluğa karşı bize çıkış yolları göster!\nKâfirlerin fitnelerine karşı, bizi imanla, takva ile/sorumluluk bilinciyle, sadakatle/doğruluk bilinciyle donat. Zulme uğrayan kardeşlerimize gaybi yardımlarını esirgeme; zulme boyun eğmeden, zalime teslim olmadan, dünyanın imtihanlarından güçlenerek çıkmayı nasip eyle!\nEy Hayatın ve Ölümün Yaratıcısı Olan Rabbimiz!\nHayat bizim için hayırlı olduğu sürece bizi yaşat; ölüm bizim için hayırlı ise canımızı dünyanın fitnelerinden korunmuş, salih amel işlerken, Sana yürekten bağlanan muttakilerden biri olarak, ebrar ile dayanışma içinde yaşarken can emanetini bizden al!\nRabbimiz! Biz yaşadığımız sürece peygamberlerin yolunu sürdürmek istiyoruz ve onların hem bollukta hem darlıkta, hem barışta hem savaşta, hem sağlıkta hem hastalıkta yakardıkları gibi Sana yakarmak, yalvarmak istiyoruz:\nGünahlarımızı ve işlerimizdeki aşırılıkları bağışla; adımlarımızı sağlamlaştır ve ilahi hakikati inkâr eden kâfirlere karşı İslami onur ve Kur’anî şerefi baş tacı eden bir ahlakla donat bizi!\nEy Ramazanın, Kadir Gecesinin, Bayramın Rabbi!\nHer ayımızı Ramazan gibi bereketli; her gecemizi Kadir gibi kıymetli; her günümüzü Bayram gibi neşeli geçirmeyi, ömrümüzü Ramazan gibi, ahiretimizi bayram gibi yaşamayı bizlere nasip eyle!\nRabbimiz! Ramazan’ı muhtaç olduğumuz rahmetine, mağfiretine, ebedi mutluluğumuza, kurtuluşumuza vesile kıl! Bu ayda ve kalan ömrümüzde imanla ve Kur’an’la yaşamayı; imanlı bir şekilde emanetin olan canımızı Sana teslim etmeyi nasip eyle!\nRabbimiz! Bize Mekkemizi, Kudüsümüzü, şeytani güçlerin ve tağutların işgalinden kurtulmuş bayramlar görmeyi nasip eyle ve bayramların en büyüğü ve en şereflisi olan cennete giriş gününde bizleri de mahzun eyleme!\nBütün Çağrıları En İnce Detaylarıyla Birlikte Duyan Rabbimiz!\nDualarımızı makbul eyle! Sana ellerini ve gönüllerini açan tüm mü’minlerin geçmiş günahlarını bağışla, hepimizi iki cihanda aziz eyle!\n(AMİN)",
  "crawled_at": "2025-06-02T10:26:33.995943"
}