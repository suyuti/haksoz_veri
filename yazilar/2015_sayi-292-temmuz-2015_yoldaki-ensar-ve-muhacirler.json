{
  "id": "6edeb1d9-29d6-43c3-96e3-8bf0a6bc6768",
  "title": "Yoldaki Ensar ve Muhacirler",
  "author": "Furkan Kılıç",
  "year": "2015",
  "issue": "Sayı: 292 - Temmuz 2015",
  "url": "https://www.haksozhaber.net/okul/yoldaki-ensar-ve-muhacirler-7278yy.htm",
  "content": "Ey ensar kardeşim! Ey ensar kardeşlerim!\nÂdem’in torunları.\nSonsuz kâinatın boynuna takılmış mavi gerdanlığın sakinleri.\nKaranlık ufukları aydınlatan yıldızlar.\nNeden birer güneş olmuyorsunuz muhacir kardeşlerinize? Kendi ufuklarınızı aydınlatan sımsıcak güneş?\nEy ensar kadınlar!\nGöğsünde güneşi emziren kadınlar.\nSizler muhacir kardeşlerinizi sevgiyle yoğurmak için bir tutam saçınızı süpürge etseniz ruhlar apak olmaz mı?\nGözlerinizden fışkıran sevgi pınarları karanlık ruhları aydınlatmaz mı?\nBizler; ensarlar ve muhacirler, hepimiz birlikte baharın yağmurları değil miyiz kır çiçeklerine hayat veren?\nBir ucundan bir ucuna sonsuz göğü saran rengârenk kuşak değil miyiz?\nBizler nuru değil miyiz insanlığın?\nHavva’dan bu yana hiç sönmeyen kor ateşler gibi küle bürünmek, yitirmek parlaklığı yakışır mı bu Müslüman ihvanına, dayanışmaya ve bu kutlu davaya?\nAydınlatmak için yanmalı değil mi mum misali Müslümanlar?\nSiyonistler ve emperyalistler tarafından kokuşmuş ve kararmış yıkılmış insani değerleri yeniden cilalama zamanı gelmedi mi?\nBütün karaları örten bembeyaz kar misali yağma zamanı değil mi Müslümanların insanlığı kurtarmak için?\nEy ensar olan erkekler! Ey ensar olan erkek kardeşlerim!\nÂdem’den bu yana dağ gibi dimdik yıkılmayan erkekler…\nKılıçlarıyla, kalemleriyle, yürekleriyle çarpışan erkekler…\nAttığınız her adımda yanınızda duranları, diğer yarınızı, eksik tarafınızı düşman edinmeyen erkekler…\nİnsanlığın yeniden inşası için yüreğinizi ortaya koyma zamanı gelmedi mi?\nKin, nefret, kan dökme düşmanınız değil mi artık yoksa?\nFilistin’de dökülen onca mazlum kanını unuttunuz mu yoksa?\nHarabeye dönmeden insanlık, vurgun yemeden insan, insanlığın onurunu omuzlama zamanı değil mi?\nKardeşlerim! Erkek kardeşlerim!\nYüreğinizi, bileğinizi, Müslüman toplumları en yukarıya, insanlık onuru koltuğuna oturtma, muhacirlere ensar olma uğraşı için kullanma zamanı değil mi?\nHiçlik, sefalet, savaş ne zaman pılını pırtını toplayıp gidecek Müslüman topraklardan?\nSizler bir kahraman mı bekliyorsunuz?\nSizler Mehdi mi bekliyorsunuz yoksa? Her biriniz kahraman olsanız, nisan yağmurları gibi yağsanız, yeşerse insanlık…\nBütün kardeşler! Bütün erkekler ve kadınlar!\nBütün ensar ve muhacirler!\nŞeref madalyası gibi güneşin boynuna asılmayı, bizden sonraki nesillere “öncü nesil” olmayı arzulamaz mısınız?\n***\nKaranlık ufuklara ay ve güneş olmayı, geleceğe yıldızlar serpmeyi gözlerindeki pırıltıda görüyorum.\nYüreğimde yeşermesine izin vermediğim korkuyu, gözlerinde görmektense ölmeyi tercih ediyorum.\nYa birlikte kurtuluşa ereceğiz ya da bu yolda ölmeyi göze alacağız.\nDeğmez mi insanlık için dirhem dirhem erimeye?\nBütün yüreklerin, insanlığın her bireyi üzerinde kelebekler gibi özgürce uçmasını arzuluyorum.\nBen Filistin’de, Suriye’de, Myanmar’da, Amerika’da, Rusya’da, Türkiye’de ve bütün mazlumların bulunduğu ülkelerde mazlumlara uzatılan yardım eli olmak istiyorum.\nBen şahitlerden olmak istiyorum.\nBen muhacire ensar olmak istiyorum.\nBen İhvan-ı Müslimin’i yaşayıp yaşatmak istiyorum.\nBen yeniden ben olmak istiyorum.",
  "crawled_at": "2025-06-02T10:26:33.995943"
}