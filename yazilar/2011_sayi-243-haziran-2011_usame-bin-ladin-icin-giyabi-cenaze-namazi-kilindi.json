{
  "id": "e373a020-7a56-4dad-9b92-ce838e837d19",
  "title": "Usame Bin Ladin İçin Gıyabi Cenaze Namazı Kılındı",
  "author": "Haksöz",
  "year": "2011",
  "issue": "Sayı: 243 - Haziran 2011",
  "url": "https://www.haksozhaber.net/okul/usame-bin-ladin-icin-giyabi-cenaze-namazi-kilindi-6365yy.htm",
  "content": "ABD özel kuvvetlerinin gerçekleştirdikleri kanlı baskında Usame bin Ladin ve beraberindekilerin katledilmesi 6 Mayıs tarihinde Fatih Camii avlusunda kılınan Cuma namazı sonrasında protesto edildi.\nEylemde bir konuşma yapan dergimiz yazarı Rıdvan Kaya, köşe yazarlarından siyasetçisine birçok kişinin ABD'nin sevincine ortak olmasının içler acısı bir durum olduğunu belirterek kimsenin Siyonistlerin ve emperyalistlerin katliamlarını konuşmadığına dikkat çekti. Müslümanların emperyalistler ve direnişçiler arasındaki kavgada direnişin yanında olması gerektiğini söyleyen Kaya, Amerikan saldırganlığının ayyuka çıktığı bir ortamda Müslümanlarca gerçekleştirilen eylemlerin tartışmaya açılmasının yanlış olduğunu belirtti. Emperyalizmin suçunu örtme çabalarına alet olmamak gerektiğini hatırlatan Kaya, bugün yöntem tartışmaları yapmanın yanlış olduğunu, bunu kendi içimizde her zaman yapabileceğimizi, yapmamız gerektiğini ama gelinen aşamada zalimlere karşı tavrın öncelenmesi gerektiğini vurguladı.\nUsame Bin Ladin'in naaşına yapılan saygısızlığa da dikkat çeken Rıdvan Kaya, Amerika'nın “İslami usullere göre kefenledik!” söyleminin Müslümanları tahkir ve aşağılama anlamına geldiğini söyledi. “\nEmperyalistler direnişçilerin cesetleriyle oynayabilirler, en fazla denize gömebilirler ancak direnen Müslüman halklar inşallah emperyalizmi tarihin çöplüğüne gömecekler.\n” diyen Kaya, Afganistan'da, Irak'ta yaşananların emperyalizmin yerinin tarihin çöplüğü olduğunu gösterdiğini ifade etti. Kaya, ayrıca Yüksekova'da şehit edilen Mustazaf-Der Yüksekova Şubesi Başkan Yardımcısı Ubeydullah Durna için de Rabbimizden rahmet diledi.",
  "crawled_at": "2025-06-02T10:26:33.995943"
}