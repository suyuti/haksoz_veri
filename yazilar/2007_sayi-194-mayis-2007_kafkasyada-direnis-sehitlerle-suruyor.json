{
  "id": "32080f97-c052-4435-8a57-43ecd6d68337",
  "title": "Kafkasya’da Direniş Şehitlerle Sürüyor",
  "author": "Haksöz",
  "year": "2007",
  "issue": "Sayı: 194 - Mayıs 2007",
  "url": "https://www.haksozhaber.net/okul/kafkasyada-direnis-sehitlerle-suruyor-5001yy.htm",
  "content": "Çeçen mücahitlerinin yokluklar içerisinde verdiği özgürlük mücadelesi sürerken direnişçilerin lideri Doka Umarov'un babası Hamad Umarov'un, Rus işgalciler tarafından vahşice şehit edildiği bildirildi.\nDoka Umarov'un babası, 5 Mayıs 2005'te \"Petrol Taburu\" denilen Adam Demilhanov komutasındaki Rus işbirlikçileri tarafından kaçırılmıştı. Moskova kuklası Çeçen Devlet Başkanı Kadirov ise, Doka Umarov'a, teslim olmazsa babasının öldürüleceği tehdidinde bulunmuştu.\nDoka Umarov'un Musa ve İsa isimli kardeşleri de çatışmalarda şehit olmuştu. Şehit edilen 74 yaşındaki Hamad Umarov'dan ise o güne kadar hiçbir bilgi alınamıyordu. Kukla Çeçen yönetimi, geçen yıl kaçırılan Doka Umarov'un kardeşi Ahmed Umarov'un af yasasından yararlanmak amacıyla silahı teslim ettiği ve teslim olduğu yönünde televizyon kanallarına kasıtlı haberler yayınlatmıştı. Ahmed Umarov hakkında da bugüne kadar sağlıklı bilgi alınamadı. Ahmed Umarov'un da Rus kuklası yönetim tarafından şehit edildiği sanılıyor.\nMücahitlerin Grozni başta olmak üzere tüm Kafkas coğrafyasında baharla birlikte artan operasyonları da genişleyerek sürüyor. Çeçen İçkeriya Cumhuriyeti Askeri Şura Sözcüsü'nün verdiği bilgilere göre 26 Nisan'da Emir Ebubekir Basayev'e bağlı mücahitler tarafından Grozni'de Rus işgalcilere yönelik bir saldırı gerçekleştirildi. Saldırı sonucunda 3 işgalci öldürüldü 2 kişi ağır yaralandı. Son olarak da 27 Nisan'da işgalci Rus ordusuna son zamanların en ağır kaybını verdiren direnişçiler, bir Rus helikopterini düşürdüler. Helikopterde en az 18 Rus askeri öldürüldü.",
  "crawled_at": "2025-06-02T10:26:33.995943"
}