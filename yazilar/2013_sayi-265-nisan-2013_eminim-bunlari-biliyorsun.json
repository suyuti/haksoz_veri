{
  "id": "09ce9516-eb32-43cc-96f3-407b35b4dd36",
  "title": "Eminim Bunları Biliyorsun",
  "author": "Nurettin Durman",
  "year": "2013",
  "issue": "Sayı: 265 - Nisan 2013",
  "url": "https://www.haksozhaber.net/okul/eminim-bunlari-biliyorsun-6800yy.htm",
  "content": "Yapmayın dediydim yapmayın gözlerimde yaş\nYanıma yöreme nötron başımın ortasına atom\nYetmediyse eğer bir kaç tane hidrojen\nBiraz şurada burada terör biraz fitne fesat!\nHayat maalesef deodorant parfümle geçiyor\nDuman duman fabrika bacaları\nKimyasal atıklar metal öpücükler\nDeniz kuşundan petrol\nPetrolden acıklı fotoğraf kareleri!\nŞimdi bütün ince ayarları biz\nŞimdi öfkeni ikiz kulelere bombalarını Bağdat’a\nTarihini On Bir Eylül’e çevir...\nŞimdi ben sesimle baş başa kalsam\nŞimdi kimseler çıkmasa Merkür’e\nŞimdi uzayda istasyon şimdi melekler görse\nŞimdi çölün çektiği acı intikamını alsa!\nEminim bunları biliyorsun\nİster parmağını salla ister kaş göz işareti yap\nKayıp bir şarkı gibi yüzüme bak beni korkut\nBen yüzüme değecek bir yüz olsun dediydim\nYüzüme kırk varilden zift yüzüme zehir yüzüme tafra\nArizona, Gobi Çölü, Büyük Sahra!\nHaydi, sesini yak, şarkını öldür\nBu bir gönül yarasıdır unutma…",
  "crawled_at": "2025-06-02T10:26:33.995943"
}