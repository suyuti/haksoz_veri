{
  "id": "271a65fa-07fa-45eb-8b0d-4621c7299c71",
  "title": "Sessiz Yara",
  "author": "Gülnur Aşcı Yetkin",
  "year": "2015",
  "issue": "Sayı: 296 - Kasım 2015",
  "url": "https://www.haksozhaber.net/okul/sessiz-yara-7352yy.htm",
  "content": "Gelincik ağızların karanfil saydamlığı vardı üstümüzde\nHep besmele çekip inadına tevekkül eden çocuk\nKaynıyor şimdi fokurdayan dünyanın yitik avuçlarında\nBitmez sanıp acılardan sıyrıldığım alnıma kara çalınan\nMendili düşüyor terini sildiğim dünyanın\nEzber bozulmuyor yine yeniden önce çocuklar ölüme\nKi onlar ki saklambacın ardına gizlenen insanlığın utancı\nDerim geriliyor her bakışımda gözüme batıyor insansız\nKızım soruyor anne dünyada insan olmasaydı ne olurdu?\nHuzur olurdu diyemedim sorunun derinliğinde kayboldum\nKaybolduk bilmediğimiz naraları attığımız o içten iki bakışa\nEsrik yaralara savurduk çileli bakışları anaların\nBilemedik bildiğimizi sandık bu kalu beladan kalma yemini\nVe bir bela ki üstümüzde unuttuk unuttuk yeminleri, hakemleri\nMutlak bilmek gerekirdi yükün omzundan kesilen yerini\nMutlak sevmek gerekirdi kesilen yerini ve karanfili\nBen dualı anaların ilmine inanırım, dualı ağızların saydamlığına\nVe ben çocukların bakışlarına inanırım gözyaşlarının gerçek olduğuna\nVe ben inanmam artık sabırdan sonra gelen bu konuşan bakışlara\nVe ben inanmam artık siz bayım sizin attığınız bu imansız çığlığa\n“Çünkü iniltimiz ekmekten önce geliyor” diyor Tevrat\nKulakları sağır eden bu rüzgâr esir ediyor ruhumuzu\nOysa biz biliyoruz kötünün zafer çığlığının kısa\nAma korkusunun uzun olduğunu biz biliyoruz!\nVe aslında hiçbir haltı bilmediğimizi yaşlandıkça öğreniyoruz.\nİşte o vakit ne gam ne keder kalıyor, gülüp geçiyoruz\nÇocuğumuzun dert sandığı küçük yaraları\nEğilip öpüyoruz geçmediğine inana inana\nTa ki gözlerimizdeki mezarlıklar çiçek açana\nO güzel iki yanak öpülene kadar",
  "crawled_at": "2025-06-02T10:26:33.995943"
}