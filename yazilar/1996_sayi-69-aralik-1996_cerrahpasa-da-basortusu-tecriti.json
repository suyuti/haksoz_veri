{
  "id": "92fcd548-4745-449f-a9c1-87e4f04787eb",
  "title": "Cerrahpaşa'da Başörtüsü Tecriti",
  "author": "Haksöz",
  "year": "1996",
  "issue": "Sayı: 69 - Aralık 1996",
  "url": "https://www.haksozhaber.net/okul/cerrahpasada-basortusu-tecriti-1530yy.htm",
  "content": "Türkiye'de yaşanan başörtüsü zulmüne yeni bir halka da Cerrahpaşa Tıp Fakültesi'nde eklendi. Tıpta Uzmanlık Sınavı'nı (TUS) kazanarak Cerrahpaşa Tıp Fakültesi'nde göreve başlayan Dr. Şükran Erdem, başörtülü olup kılık kıyafetle ilgili yasa ve yönetmeliklere uymadığı gerekçesiyle Cerrahpaşa Genel Cerrahi Ana ilim Dalı Başkanı Kemal Alemdaroğlu tarafından görev yeri değiştirilerek, Genel Cerrahi Bölümü Müzesi'ndeki bir iskeleti korumak ve bir kaç kitabı incelemekle görevlendirildi. Uzmanlık yaptığı alanın dışında görevlendirilmesi yetmiyormuş gibi müzenin kapısı her gün Dr. Şükran Erdem'in üzerine kilitleniyor ve bu durum üç ay boyunca sürdürülüyordu.\nOlayın kamuoyuna yansımasından sonra Kemal Alemdaroğlu'nun daha önce de TUS'u 5. olarak kazanan Dr. Evren Burakgazi'ye başörtülü olduğu gerekçesiyle birlikte çalışmayacağını belirterek süresi geçliği halde atamasını yapmadığı öğrenildi. Halen aynı bölümde perukla çalışmaya devam edenlerin varlığı da olayın traji-komik boyutu.\nÖte yandan Cerrahpaşa Tıp Fakültesi Yönetim Kurulunun yaptığı olağanüstü toplantı sonucunda yapılan basın açıklamasında Bölüm başkanlığının Dr. Şükran Erdem'e yaptıklarını haklı bularak, Devlet Memurları Kıyafet Kanunu ve Yönetmeliklere uymayan bu tür davranışlara fakültenin hiç bir biriminde izin verilmeyeceği vurgulandı.\nDr. Şükran Erdem'in Cerrahpaşa Tıp Fakültesi ile ilişkisi kesilerek Vakıf Gureba Hastanesi'ne tayin edildi.",
  "crawled_at": "2025-06-02T10:26:33.995943"
}