{
  "id": "56bd88c7-dd88-4e22-94a3-0c44b2540524",
  "title": "Mahkemeler",
  "author": "Haksöz",
  "year": "1995",
  "issue": "Sayı: 55 - Ekim 1995",
  "url": "https://www.haksozhaber.net/okul/mahkemeler-1098yy.htm",
  "content": "Düzce tutukluları DGM'de\nDüzce'de Hizbullah militanı oldukları suçlamasıyla tutuklanan, bir çok konuda çelişkilerle dolu ithamlara muhatap olan, gözaltına alındıktan sonra Kırşehir Cezaevi'ne sevkedilen 11 tutuklunun davasına Ankara 2 No'lu DGM'de 26 Ekim 1995 tarihinde başlanacak.\nYeni Yeryüzü'nün davaları devam ediyor\nKapanan Yeni Yeryüzü Dergisi hakkındaki davaların görülmesine Eylül ayı içerisinde İstanbul DGM'de devam edildi.\n28 Eylül 1995 tarihinde yapılan duruşma, TCK/312, maddesine muhalefetten yargılanmakta olan dergi sorumlusu Ahmet Mayalı'nın, savunmasını hazırlamak için süre verilmesi talebi kabul edilerek 7 Kasım 1995 tarihine ertelendi.\nTerörle Mücadele Yasası'na muhalefet etmek iddiasıyla açılan bir diğer dava da, 29 Eylül 1995 tarihinde görüldü. Bu duruşma da, savunma hazırlamak üzere süre verilmesi talebi yerinde görülerek 8 Aralık 1995 tarihine bırakıldı.\nEkim ayında mahkemeler\nİzmir DGM'de Sevgi Engin ve dört müslümanın yargılandığı İslami Hareket duruşması 5 Ekim 1995 tarihinde yapılacak.\nDört sanığın tutuklu bulunduğu İslami Hareket Ana Davası İstanbul 3 No'lu DGM'de 11 Ekim 1995 tarihinde yapılacak.\nSabiha Ünlü hakkında Selam Gazetesi'ndeki bir yazısından dolayı açılan davaya Bakırköy 2. Ağır Ceza Mahkemesi'nde, 31 Ekim 1995 tarihinde devam edilecek.\nKamhi Davası Yargıtay Ceza Genel Kurulu'nda\nYahudi işadamı Jak Kamhi'ye suikast teşebbüsünde bulunmak suçlamasıyla İstanbul 3 No'lu DGM'de yargılanan ve 15'er yıl hapis, 416'şar milyon lira para cezasına çarptırılan Kamhi Davası sanığı üç müslümana verilen mahkumiyeti yeterli bulmayan Yargıtay 9.Ceza Dairesi, bu kararı bozmuş ve sanıkların TCK/146, maddeye göre idamla yargılanmalarını istemişti. İstanbul 3 No'lu DGM'de 8 Eylül 1995 tarihinde yeniden görülen duruşmada mahkeme heyeti kendi verdiği kararda ısrar etti ve Yargıtay'ın idam talebine uymadı. Yargıtay 9.Ceza Dairesi'nin Jak Kamhi'yi devlet konumuna getiren yaklaşımıyla oluşan hukuki ihtilafı bu sefer Yargıtay Ceza Genel Kurulu karara bağlayacak. Duruşmada Can Özbilen, Osman Erdemir ve Ali Rıza Bayramçavuş savunmalarını sözlü olarak yaptılar.",
  "crawled_at": "2025-06-02T10:26:33.995943"
}