{
  "id": "f264335f-1b8c-4bec-b02a-b1e419b0ae5d",
  "title": "Depremzedeler Yeni Evlerine Kavuşana Kadar Yardımları Sürdüreceğiz",
  "author": "Serkan Nergis",
  "year": "2023",
  "issue": "Sayı: 384/385 - Mart/Nisan 2023",
  "url": "https://www.haksozhaber.net/okul/depremzedeler-yeni-evlerine-kavusana-kadar-yardimlari-surdurecegiz-8827yy.htm",
  "content": "İHH Mütevelli Heyeti Üyesi\n1- Kısaca yardım biriminizin kuruluş amacını; sizi arama-kurtarma veya yardım seferberliğine sevk eden dinamikleri anlatır mısınız?\n2- Deprem bölgesine ne zaman vardınız? Orada bulunduğunuz sürece yaptığınız çalışmalar hakkında bilgi verir misiniz?\n3- Kahramanmaraş depremleri özelinde genel izlenimlerinizi, gördüğünüz sorunları/sıkıntıları, örneklikleri paylaşabilir misiniz?\n4- Yardım konusu hassasiyet içeren bir konu. Bu konuda nelere dikkat edilmesi; ahlaki boyutları açısından nasıl bir usul izlenmesi gerekir?\n1)\nİHH İnsani Yardım Vakfı; bölge, din, dil, ırk ve mezhep ayrımı yapmaksızın dünyanın herhangi bir yerinde sıkıntıya düşmüş, felakete uğramış, zulüm görmüş, aç ve açıkta kalmış; savaş, tabiî afet gibi sebeplerle mağdur olmuş, yaralanmış, sakat kalmış; evsiz, yurtsuz, tüm insanlara insani yardım ulaştırmak ve bu insanların temel hak ve hürriyetlerinin ihlal edilmesini önlemek üzere 1992 yılından bu yana çalışmaktadır. Gönüllü faaliyetlerle başlayan ve 1995 yılında kurumsallaşan bu çalışmalar kısa sürede 123 ülkeye yayılmış ve Türkiye’den tüm dünyaya ulaşan bir hayır köprüsü olmuştur.\nİHH İnsani Yardım Vakfı misyonunu gerçekleştirirken tüm dünyada öncelik sırasına göre;\n- Savaş ve savaşın etkisinin sürdüğü bölgelerde,\n- Afet bölgelerinde,\n- Yoksulluk olan ülke ve bölgelerde faaliyet yürütmektedir.\nÜlkemizde ve dünyada bitmeyen afetler, krizler ve savaşlar bizleri arama kurtarma alanında daha fazla çalışmaya sevk etti. Özellikle Marmara Depremi ve Van ilimizde meydana gelen afetlerden sonra bu alandaki çalışmalarımızı daha fazla artırdık.\n2)\nHâlihazırda sahada olan ekiplerimizle birlikte öncelikle deprem bölgesine yakın illerde bulunan arama kurtarma ekiplerinin sevkini planlayarak afetin gerçekleştiği andan itibaren yaklaşık iki saat içinde çalışmalarımıza başladık. İlk yaralı afetzedemizi sabah 09.00 civarında kurtarmak nasip oldu. Bu aşamada ayrıca ülkenin her yerinde bulundan ekiplerimizin kara ve havayolu ile afet bölgesine sevkini sağladık. Gerek daha önce tedbirden bölgede yer alan depolarımıza sevk ettiğimiz donanım gerekse diğer illerden gelen ekiplerin donanımlarıyla gecikmeye mahal vermeksizin çalışmalarımıza başladık.\nBunun yanı sıra bir yandan da insani yardım çalışmalarımızı organize ettik. Deprem bölgesinde acil ihtiyaç malzemelerini depolarımızdan bölgeye doğru yönlendirdik. Özellikle Reyhanlı ve Kilis bölgelerinde büyük lojistik depolarımızın olması ayni yardım çalışmalarımızı ve diğer çalışmalarımızı sahada daha sağlıklı yürütmemize imkân tanıdı. Aynı zamanda destek verecek gönüllü arkadaşlarımızın da bölgeye yönlendirilmesini sağladık. Hem gıda hem barınma konularında çalışmalarımızı sahada yürüttük. 6 bine yakın arama kurtarma ve acil yardım görevli ve gönüllüsü ile sahada çalışma yürüttük. Bağışçılarımızın ve milletimizin desteğiyle 850’den fazla yardım TIR’ı ve kamyonunu gölgeye gönderdik. Bölgede hem sıcak yemek çıkardık hem de acil ihtiyaç malzemelerinin dağıtımı konusunda da yoğun olarak çalıştık.\n3)\nDepremde çok geniş bir alanın etkilenmesi, binlerce binanın yıkılması, depremin gece saatlerinde herkesin uykuda olduğu bir saatte meydana gelmesi, bazı yolların çökmesi, aynı zamanda hava şartlarının eksi derecelerde olması ve kar yağışı ilk etapta ekiplerin bölgeye ulaşmasında ve çalışmasında en büyük zorluklardı. Aynı zamanda iletişim hatlarında yaşanan bazı problemler de yaşanılan zorluklar içerisindeydi. Öğle saatlerinde meydana gelen ikinci deprem şartları daha da zorlaştırdı ve ağır hasarlı farklı binaların da yıkılmasına neden oldu. Tüm bu zor şartlara rağmen devletimiz, kurumlarımız, sivil toplum kuruluşlarımız ve milletimiz el ele vererek büyük bir dayanışma sergiledi ve enkaz altında kalan vatandaşlarımıza ulaşmak için çok ciddi bir gayret gösterdi.\nBölgenin yeniden imarı ile başlayacak yaraların sarılması sürecinin uzun bir vakit alacağı gerçeği göz önünde bulundurulduğunda buradaki ihtiyacın süreklilik arz edeceği açıktır. Yardımda bulunmak arzusunda olanlara tavsiyem, yardımların en etkili şekilde fayda sağlaması adına kurumumuz veya başka kurumların koordinesinde hareket etmeleridir. Bu şekilde yardımlar herhangi bir kayba uğramadan aciliyet sırasına göre en doğru zamanda en doğru kişiye ulaştırılabilir. İlgili süreçte yardımlarımız vatandaşlarımız yeni evlerine kavuşana kadar uzun vadede devam etmesi gerekiyor. Bu süreçte hepimize büyük bir sorumluluk düşüyor. Milletimizin desteğiyle bu zor günleri de atlatacağımıza inancımız tam. Rabbim hepimizin yardımcısı olsun.\n4)\nYardım konusu bizler için çok hassas bir konu. Yılların verdiği tecrübeyle bu konuda şeffaf davranıyoruz. Kurum olarak çalışma prensiplerimizi şöyle sıralayabiliriz: öncü olmak, toplumlar arasında köprü olmak, hakem olmak, mazlumun sesi olmak, sömürünün olmadığı adil bir dünyanın yeniden inşasına katkıda bulunmak, emaneti en uygun şekilde kullanmak, şeffaf olmak, markayı ya da ismi değil hizmeti öne çıkarmak, din, dil, ırk, mezhep ayrımı yapmadan yardım etmek. İnsanların bizlere emanet ettiği yardımları güven içerisinde ilgili bölgelere ulaştırarak bu yardımları fotoğraf, video gibi içeriklerle belgelendirerek çalışmalarımızı yapıyor ve kamuoyunu hem sosyal medya hem de medya kanalları aracılığıyla devamlı bilgilendiriyoruz.\nSorularımıza cevap aldığımız 21 Şubat tarihi itibariyle İHH İnsani Yardım Vakfı’nın depremden etkilenen 10 ilimizde yaptığı çalışmalar:\n-1 milyon 459 bin 684 adet sıcak yemek\n-5 milyon 352 bin 843 adet ekmek\n-850 adet yardım TIR’ı ve kamyonu\n-1.500 adet çadır\n-196 bin 214 adet battaniye\n-1 milyon 537 bin 376 adet su\n-78 bin 861 adet hijyen kiti\n-343 bin 559 kıyafet\n-27 bin 866 adet bebek maması\n-81 bin 425 adet bebek bezi\n-589 bin 413 adet gıda ve ikramlık\n-53 bin 969 adet eşya\n-17 bin 498 kumanya paketi\nİHH’nın deprem bölgelerindeki yardım çalışmaları devam ediyor.",
  "crawled_at": "2025-06-02T10:26:33.995943"
}