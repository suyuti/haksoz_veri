{
  "id": "80d794ec-83b6-4c66-b6f1-32198f39f186",
  "title": "İntifada’nın 11. Yılında Üniversitelerde İntifada Çoşkusu",
  "author": "Haksöz",
  "year": "1998",
  "issue": "Sayı: 82 - Ocak 1998",
  "url": "https://www.haksozhaber.net/okul/intifadanin-11-yilinda-universitelerde-intifada-coskusu-1907yy.htm",
  "content": "11. yılına giren Filistin İslami Direnişi İntifada çeşitli üniversitelerde yapılan bir dizi etkinlikle anıldı. Filistin'de sürdürülen mücadelenin İslam coğrafyasının değişik yerlerindeki direnişlerle aynı hedefe; yeniden İslam ümmeti bilincini oluşturma hedefine yönelik olduğu belirtildi. Yaşanan zillete, en temelde hayat kitabımız olan Kur'an'ı terk etmemizin yol açtığı, bunun ardından da Allah için adanma, ümmet olma vd. bilinçlerimizin de bir bir kaybolduğu ifade edilerek tüm bu kaybettiklerimize yeniden ulaşmamızın yolunun Kur'an'ı yeniden hayatımızın merkezine almaktan geçtiği vurgulandı.\nBu vurguların-yer aldığı bir dizi etkinlik İÜ'nün çeşitli fakültelerinde 8 Aralıkta gerçekleştirildi. İntifada'nın bir direniş, bir diriliş olduğunu vurgulayan ve Filistin özelindeki mücadeleyi tarihi boyutlarıyla işleyen afişleme ve karikatür sergisinin yer aldığı etkinlikte Filistin İslami mücadelesinin şehitlerinden Abbas Müsavi, Yahya Ayyaş ve Fethi Şikaki'nin de posterleri asıldı. Fethi Şikaki için söylenen \"Tüm izzet ve şeref senin, kahır ve zillet Siyonistlerin, ayıp ve utanç ise işbirlikçi hainlerindir\" sözü şehitlerin ölmediğini ve yolumuzu aydınlattıklarını çok güzel ifade ediyordu.\nFilistin İslami Direnişini anlatan bir şiirin de yer aldığı etkinlikler, intifada ile ilgili bildiri dağıtılmasıyla bitirildi.\nMarmara Üniversitesi İlahiyat Fakültesi'nde 16 Aralık Salı günü İntifada ile ilgili afişleme yapıldı.\nAfişleme de genel olarak İslami Direniş'i görsel olarak dile getiren ve İntifada'nın Filistin ve dünya müslümanları açısından önemini vurgulayan yazılar yer aldı.\nEntellektüelizmin sürekli olarak körüklendiği, her geçen gün bireyselleşen ve atıllaşan, hayattan kopuk kişilerin sayısının biraz daha arttığı bir ortamda İlahiyatlı öğrencilerin gündemine pek girmeyen böylesine bir konuda yapılan bu faaliyet yoğun bir ilgi gördü.\nBu ilgi, İlahiyat Fakültesi'nin sönük ortamının bu tür faaliyetlerle değişebileceği kanaatinin zihinlerde uyanmasını sağladı.\nTevhidi şuura sahip olan ve mücadele saflarında yer alan İlahiyatlı öğrencilerin ilk defa kollektif bir faaliyet yapmaları açısından da bu afişleme ayrıca bir önem arzetmektedir.",
  "crawled_at": "2025-06-02T10:26:33.995943"
}