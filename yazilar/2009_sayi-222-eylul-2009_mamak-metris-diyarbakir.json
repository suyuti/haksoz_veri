{
  "id": "5251ac8e-bdbc-4e62-ac41-766f6e6dd0be",
  "title": "Mamak, Metris, Diyarbakır",
  "author": "Bünyamin Doğruer",
  "year": "2009",
  "issue": "Sayı: 222 - Eylül 2009",
  "url": "https://www.haksozhaber.net/okul/mamak-metris-diyarbakir-5904yy.htm",
  "content": "Ey ülkem!\nEy halk!\nSiz bunları bilir misiniz?\nHatırlamak ister misiniz?\nÇiçeksiz saydam sözcükleri\nOnuncu yıl marşlarını ezberlettiklerini\nTabutlukları, Filistin askılarını, copları\nŞişmiş ayakları soktukları tuzlu suları\nBunlar acılarımızın tek çığlığı\nSöyleyin Diyarbakır’ı müze yapınca\nKuş resimleri çizilince duvarlarına\nÖrtecek mi işkence izlerini?\nYargısız infazların kokusunu silecek mi?\nTutkulu sevdalıları rahatlatacak mı?\nIrmağın türküsü bitecek mi?\nÇok zordur anlatmak bunları\nNe martıların ne de denizin olmadığı yerleri\nKaranlık adamları\nLanetlenmiş işkencecileri\nÇırılçıplak sırtları\nŞafakla birlikte asılanları\nKara Eylül’ün kahrolası rüzgarları\nNasıl anlatsam\nDemir postalların tekmillerini\nSiz kahrolası işkenceciler hatırlayın!\nSiz ölümsüz olanları sildiniz\n“Burada Allah yok!” dediniz\nMuhammed yok, İsa yok, Musa yok!\nKur’an yok, kurtarıcı yok!\nİstikbal yok, zaman yok!\nÇiçeklerin maviliği kırmızılığı yok!\nZindanda sadece ateşlerin şavkı vardı\nGökyüzü yıldızsızdı\nÇünkü sen canlı sayılmazsın\nSen bir kadavrasın yahut hayvansın\nAğzına dahi pislik sokulansın\nHadi yat yatabilirsen, uzan ranzana\nDal git hayallere sonsuz gecelerde\nMarşlara kulak ver dağ yollarında\nYüzü gülmez çocuklar gibisin\nGülüşler arama ninniler boşuna\nSeni köpeklerin sesi, feryatlar, ahlar uyutsun\nUykunu kaçırtan elektriği, copları tat\nUyu uyuyabilirsen\nAvucunda tuttuğun yumruk olup sıktığın\nMasmavi gecelerin koynunda\nSınırı yok gecelerin\nHadi uyu\nDiyarbakır dışarıda bak\nMetris’in önü kahveler\nMamak tabutluklarla örülü\nBak bakabilirsen pencereden\nKuleler, tel örgüler, kurşuni kayalar\nKanla semiren zalimler\nHain palyaçolar, rüzgarlar\nGeride kaldı güller, bir daha ürpermesin\nAma sona ermeyecek ölüm\nHer şey masanın üstünde\nHesap kitap yeniden görülecek\nİnsanları olgunlaştıran zaman içinde\nGünaydın Türkiye\nMamak\nMetris\nDiyarbakır müze olsun\nDemir yumruk faşist hatıralarınızı\nMilletimiz iyi okusun\nVe hep beraber okuyalım şu yazıyı\n“Vatan sağ olsun!”",
  "crawled_at": "2025-06-02T10:26:33.995943"
}