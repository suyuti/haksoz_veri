{
  "id": "865889b5-98b7-45c1-bb6b-304adca6ae11",
  "title": "Her Krize Bir Derviş",
  "author": "Haksöz",
  "year": "2001",
  "issue": "Sayı: 121 - Nisan 2001",
  "url": "https://www.haksozhaber.net/okul/her-krize-bir-dervis-2989yy.htm",
  "content": "Dünya ekonomisinde İki ciddi ulusal kriz yaşanıyor şu an. Biri Türkiye'de diğeri ise Arjantin'de. Ne ilginçtir Arjantin'e Türkiye'ye olduğu gibi bir \"mehdi\" atandığı görülüyor. Arjantin'in ekonomi bakanı Ricardo Lopez Murphy'nin istifası ile yerine ABD'den bir isim ithal edildi. Wall Street'in gözde ekonomisti Domingo Cavallo. Cavallo da aynen Kemal Derviş'in ABD'de yaşayan bir türk olması gibi, ABD'de yaşayan bir Arjantinli; aynen Derviş gibi kapitalist ekonominin kilit noktalarında bulunmuş. Bizim Dervişimizin \"süper bakan\" olarak olağanüstü yetkilerle kabineye alındığı günlerde Arjantin'de Cavallo'ya koltuk beğendirme yarışı vardı. Arjantinliler de Cevallo'yu \"süper bakan\" mı \"başkan\" mı yoksa başka bir şey mi yapalım diye tartışmaktaydılar. İlginçtir Cavallo da aynen Derviş gibi, Arjantin medyasında yolsuzluklara bulaşmamış temiz tek isim olarak sunuluyor. Cavallo'nun, Derviş gibi tek hedefi IMF programını uygulamak, güveni sağlamak ve borç alabilmek. Bunları yaparsa başarılı sayılacak. Anlaşılan o ki, küresel sistem \"kurtarıcı isimler\" yaratarak ekonomik krizlere müdahale etme politikasını bölgeler üstü bir perspektifle deniyor. Bu politikanın ülkeyi nereye götüreceğini ise, Arjantin halkı gibi biz de Türkiye'de hep birlikte göreceğiz.",
  "crawled_at": "2025-06-02T10:26:33.995943"
}