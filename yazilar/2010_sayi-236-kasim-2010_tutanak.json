{
  "id": "24c50c6f-ee2c-43dc-92aa-bfbe9b29300d",
  "title": "Tutanak",
  "author": "Bünyamin Doğruer",
  "year": "2010",
  "issue": "Sayı: 236 - Kasım 2010",
  "url": "https://www.haksozhaber.net/okul/tutanak-6231yy.htm",
  "content": "Savrulanlara…\nGittikçe azalan durgun sular gibisin\nhiçbir kavga anlatamaz seni\nhiçbir sevincin güneşler getirmeyecek\nteninde güller açmayacak\nne aşkta\nne hayatta\nhüznün dalgaları dövmeyecek bağrını\nŞubat rüzgârları\neşkıya sürüleri\ngözlerini soldurdu\nmaviye çalan gökyüzü altında\nsevda unutuldu\nbir türkü gibi toprağa işlemedi\nkoynunda sürgünler taşıyan halkın acısı\nve zulmün saltanatı bitmedi\nAğlıyorsun şimdi\nsonrasız düşlerine\nacıların tortusu içinde\nbekle\ntuğyan eden küf kokan şehirde\nSusmuş gözlerin\nalnına taşınan korkulardan\nparçalandı paratoner şimşeklerin kalkanı\nmazlumları yakan\nyeni senaryolar üretiliyor\nsavrulan bakışlardan\nÇarpıldınız bayım bahar gitti\ngünlere yenilgi düştü\nsabah aydınlığı basmıyor kirpiklerini\ndireniş damarlarını barındırmıyor bedenin\nortadoğu’dan afrika’dan\nçoğaltmıyor kalbin soylu bir destan\nOysa\nsessiz bir isyanı büyütüyordun kalbinde\nderinden akan bir çizgi içinde\nçağdaş köleleri özgürlüğe\nKalk ayağa\ndüşenleri kaldıralım bir kez daha\ninsan kalanlar yürüsün özgürlük adına\ngeleceğin sayfalarını çevirip gidelim\nölümün en güzel yerinden\nöyleyse şimdi direnişi söyle yeniden\nBismillah...",
  "crawled_at": "2025-06-02T10:26:33.995943"
}