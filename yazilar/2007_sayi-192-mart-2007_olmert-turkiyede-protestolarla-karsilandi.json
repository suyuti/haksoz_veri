{
  "id": "50f38230-9e72-431b-8ebb-259158c2e837",
  "title": "Olmert Türkiye’de Protestolarla Karşılandı!",
  "author": "Haksöz",
  "year": "2007",
  "issue": "Sayı: 192 - Mart 2007",
  "url": "https://www.haksozhaber.net/okul/olmert-turkiyede-protestolarla-karsilandi-4942yy.htm",
  "content": "Filistin'in işgalcisi İsrail'in, Müslümanların ilk kıblesi Mescid-i Aksa'yı yıkmaya yönelik hafriyat çalışmaları ve AK Parti Hükümeti'nin daveti sonucu Türkiye'ye gelen Siyonist İsrail Başbakanı Ehud Olmert, protestolarla karşılandı. Filistinli kardeşlerimizin \"Aksa Tehlikede\" sloganıyla tüm dünyayı Siyonist komploya karşı harekete geçme çağrısına Fatih Saraçhane Parkı'ndan omuz veren Özgür-Der mensupları, 10 Şubat Cumartesi günü Siyonistlerin yaptığı kazı çalışmalarını ellerinde \"Aksa Tehlikede\" ve \"Kahrolsun İsrail\" dövizleriyle telin ettiler. \"Aksa'ya Bin Selam\" yazılı bir pankart açan Özgür-Der mensupları eylem boyunca da \"İsrail Yıkıyor, el-Aksa Direniyor\", \"Birruh Biddem Nefdike Ya Aqsa / Kanımız Canımız Feda Olsun Aksa'ya!\", \"Yaşasın el-Aksa Yaşasın İntifada\", \"el-Aksa Onurumuz Koruyacağız!\", \"Siyonizm Yenilecek İslami Kardeşlik Kazanacak!\" sloganları atarak ve sık sık tekbir getirerek Siyonistlerin karşısında, Filistinlilerin yanında yer aldıklarını gösterdiler.\nEylemde bir konuşma yapan dergimiz yazarlarından Rıdvan Kaya, Kudüs davasının yalnızca Filistinlilerin değil tüm ümmetin davası, şerefi ve onuru olduğunu söyleyerek Siyonist saldırganlık karşısındaki suskunluğu eleştirdi. Kaya, Filistin'de son zamanlarda yaşanan karmaşayı, bir iç savaş / kardeş kavgası olarak değil, İslami direniş güçleriyle Siyonistlerin işbirlikçileri arasında gerçekleşen bir mücadele şeklinde yorumladı ve Olmert ziyaretinin gerçekleşmesi karşısında sessiz kalmayacaklarını söyledi. Başbakan Erdoğan'ın davetlisi olarak Ankara'ya gelecek olan Filistin ve Lübnanlı kardeşlerimizin katili Olmert'in ziyaretiyle ihanet çemberine bir halka daha ekleneceğini söyleyen Kaya, bu ziyarete karşı çıkmanın el-Aksa'yı savunmak anlamına geleceğini söyledi.\nGazeteci-yazar Abdurrahman Dilipak da Mescid-i Aksa elimizden giderse sıranın Mekke ve Medine'ye geleceğini söyleyerek Aksa'nın önemine işaret etti. İsrail saldırganlığına karşı hükümetin üzerine düşen sorumluluklara da değinen Dilipak, Aksa'yı yıkma girişimleri karşısında Müslümanların kendi aralarındaki sorunları neticelendirerek kardeşlik ve bir bütünlük içerisinde mücadele etmeleri gerektiğini ifade etti.\nKatil Olmert Birçok Yerde Protesto Edildi\nBaşbakan Erdoğan'ın davetlisi olarak Türkiye'-ye gelen Olmert'e yönelik protestolar ise İstanbul, Ankara, Van, Bursa, İzmir, Sakarya, Kocaeli, Çorum gibi birçok şehirde gerçekleştirildi. Olmert'in ziyareti öncesi ve buradaki temasları sırasında bu şehirlerde iki gün boyunca gerçekleştirilen eylemlerde Filistin direnişini sahiplenen, İsrail zulmünü ve ABD emperyalizmine lanet eden dövizler, flamalar, resimler, pankartlar taşındı ve \"Katil Olmert Türkiye'den Defol!\", \"Ankara'da Pazarlık, Filistin'de Mezarlık!\", \"Zulme Karşı Omuz Omuza!\", \"Olmert'i Davet El-Aksa'ya İhanet!\", \"İşbirlikçi İktidar İstemiyoruz!\", \"Emperyalizm Yenilecek İslami Direniş Kazanacak!\", \"Siyonist Elçilik Kapatılsın!\", \"Hamas'a Selam Direnişe Devam!\", \"Filistin'de İntifada, Irak'ta Direniş Kazanacak!\", \"Yaşasın Küresel İntifada!\" sloganları atıldı; kimi yerlerde Siyonist bayrak ateşe verildi. Çeşitli kurum ve kuruluşlarca gerçekleştirilen bu eylemlerde Filistinli ve Lübnanlı kardeşlerimizin katilinin davet edilmesine sessiz kalınamayacağı gösterildi.\nİstanbul\nİstanbul'da çeşitli kurumlarca organize edilen eylem 14 Şubat Çarşamba günü Taksim Meydanı'ndan tramvay durağına kadar gerçekleştirilen bir protesto yürüyüşüyle başladı. Sıkılı yumruklar ve sloganlarla yürüyen coşkulu topluluğa yürüyüş sonunda Özgür-Der Genel Başkanı Hülya Şekerci ile Medeniyet Derneği yöneticisi Kazım Sağlam tarafından hitapta bulunuldu. İşbirlikçilik onursuzluğuna karşı hakkın, adaletin ve özgürlüğün yanında yer almak gerektiğini vurgulayan konuşmacıların yanı sıra okunan basın bildirisinde işgal, işkence, katliam ve ırkçılık politikalarıyla bütün bir İslam coğrafyasına kan kusturan İsrail isimli Siyonist çete ile her türlü ilişkiyi kesmenin insani ve İslami bir görev olduğu bir kez daha vurgulandı. Ne askeri ve stratejik ne de ekonomik veya siyasi hesapların mazlum ve mustazaf kardeşlerimizin katilleri ile el sıkışmayı, antlaşmalar yapmayı meşrulaştıramayacağı belirtilerek, ellerinden her daim Müslüman kanı damlayanlarla tokalaşanlara kanın bulaşıcı olduğu hatırlatıldı.\nFilistin Halkıyla Dayanışma Derneği'nin çağrısıyla bir araya gelen sol gruplar da aynı günün akşamı yine Taksim'de bir protesto eylemi düzenlediler.\nAnkara\n14 Şubat'ta Kızılay'da sağanak yağış altında toplanan İLKAV üye ve gönüldaşlarına hitaben Mehmet Pamak şöyle seslendi: \"Burada bizim üzerimize yağmur yağarken Filistin'de kardeşlerimizin üzerine bombalar, mermiler yağıyor. Sağanak yağmura rağmen Filistin'deki kardeşlerimizin yanlarında olduğunuzu haykırmak için burada bulunmanız gerçekten anlamlı ve kardeşlik bilincinin bir yansımasıdır.\"\nOrtadoğu halklarının katili Olmert protestoları Ankara'da aynı gün Emperyalizm ve Siyonizme Karşı Ankara Platformu tarafından Yüksel Caddesi'nde, 15 Şubat günü de Mazlumder tarafından sürdürüldü.\nVan\nVan'da 14 Şubat Cumartesi günü bir araya gelen Müslümanlar AK Parti İl Teşkilatı önüne kadar yürüdüler ve burada bir İsrail bayrağı yaktılar. Eylemi organize eden Van İnanç Özgürlüğü Platformu adına Abdulbasıt Bildirici tarafından okunan basın bildirisinde Olmert'i davet eden Başbakan Erdoğan kınandı ve Türkiye'nin İsrail ile olan diplomatik ilişkilerinin kesilmesi istendi. Eylem sonunda \"Olmert'i Çağıranlar Utansın!\" yazılı bir çelenk parti binasının giriş kapısına bırakıldı.\nBursa\nOrhangazi Meydanı'nda toplanan Özgür-Der Bursa Şubesi mensupları, Siyonist İsrail'le birlikte Türkiye hükümetinin işbirlikçi tutumuna da tel'in ettiler. Özgür-Der Bursa Şubesi Başkanı Aziz Avar, Dışişleri Bakanı'nın ABD'de Yahudi lobisine söylediği \"Hamas'la ilişkilerimizi azaltıp İsrail'le artırıyoruz.\" sözünü hatırlattı ve Allah'a olan korkusu zalime karşı kendisini cesaretli kılan tüm özgürlük yandaşlarını zalimlere/canilere, birlikte karşı koymaya davet etti.\nİzmir\nÖzgür-Der İzmir Şubesi'nin düzenlediği eylemde sağanak yağmura rağmen yoğun bir katılım gözlendi. Eylemde topluluğa hitaben yaptığı açıklamada Kudüs davasının; ümmetin direniş mücadelesinin simgesi olduğunu ve tüm Müslümanların bu mücadeleden sorumlu olduklarını belirten Özgür-Der üyesi Ayhan Yaraşıklı, AK Parti hükümetinin de işgalci İsrail ile askeri, ekonomik, diplomatik ilişkilerine devam etmesi durumunda tarih önünde suçlu duruma düşeceğini hatırlattı.\nEylem,\nHamza Akdeniz'in okuduğu coşku dolu şiir ve tekbirlerle sona erdi.\nİzmir'de bir gün sonra ise ESP, İzmir Emperyalizme ve Siyonizme Karşı Birlik, Alınteri ve Partizan tarafından Konak Kemeraltı girişinde Olmert'in gelişi protesto edildi.\nSakarya\nHer Cumartesi başörtüsü için toplanan Özgür-Der Sakarya Şubesi ve Sakarya Başörtüsü Platformu üyeleri 14 Şubat Çarşamba günü katil Olmert'in ziyareti için bir araya geldiler. Siyonist İsrail'in insanlık dışı saldırılarını ve Olmert'in ziyaretini kınayan grup adına okunan basın bildirisinde \"Türkiye'den yükselecek kararlı bir sesin hem bölgedeki kardeşlerimize güç vereceğine hem de tüm dünyadaki Müslüman halkları cesaretlendireceğine inanıyor ve direnişe destek veren tüm onurlu insanları Rabbimizin Selamı ile selamlıyoruz.\" cümlelerine yer verildi ve yarınları kuracak olanların tevhidi ve adaleti ilke edinmiş özgürlük taraftarlarının olduğu vurgulandı.\nKocaeli\nİzmit'te yine 14 Şubat'ta Mazlumder Kocaeli Şubesi'nce gerçekleştirilen protestoya bir çok sivil toplum kuruluşu, sendika temsilcileri ve siyasi parti temsilcileri destek verdi. Şube Başkanı Dr. Ömer Faruk Gergerlioğlu yaptığı açıklamada, hükümete çağrıda bulundu: \"Katil devletin Başbakanı utanmadan gelirse onunla hiçbir politik, taktik pazarlığa girmeyin. Bu vebal yakanızdan düşmez. İsrail ile yapılmış tüm antlaşmaları iptal ediniz. Katil Olmert'in elini sıkma Sayın Başbakan!.. Elini veren kolunu kurtaramaz bunu bil Sayın Başbakan!\"\nÇorum\nÇorum Merkez Postanesi önünde Özgür-Der Çorum Şubesi tarafından düzenlenen protesto eylemi 15 Şubat Perşembe günü gerçekleştirildi. Özgür-Der Çorum Şube Başkanı Bülent Gökgöz, Olmert'in ziyaretinin, ABD ve İsrail'in İran'a yönelik saldırı hazırlıklarının konuşulmaya başlandığı bir zamana denk geldiğine dikkat çeken ve ziyareti kınayan bir açıklama yaptı. Eylem, duayla sona erdi: \"Ey Rabbimiz! Filistin'deki kardeşlerimizin cihadını sabır ve zaferle taçlandır. Filistinli mücahitlere görünen ve görünmeyen ordularınla yardım et. Topraklarımızı işgal eden, kadınlarımızı ve çocuklarımızı katleden Siyonist İsrail ordusunu hakir ve zelil kıl…\"",
  "crawled_at": "2025-06-02T10:26:33.995943"
}